<div>भाष्यरत्नप्रभाव्याख्या  श्रीरामानन्दयतिप्रणीता ।</div>
<div>
	<p>यमिह कारुणिकं शरणं गतोऽप्यरिसहोदर आप महत्पदम् ।<br />तमहमाशु हरिं परमाश्रये जनकजाङ्कमनन्तसुखाकृतिम् ॥१॥</p>

	<p>श्रीगौर्या सकलार्थदं निजपदाम्भोजेन मुक्तिप्रदं प्रौढं विघ्नवनं हरन्तमनघं श्रीढुण्ढितुण्डासिना ।<br />वन्दे चर्मकपालिकोपकपणैर्वैराग्यसौख्यात्परं नास्तीति प्रदिशन्तमन्तविधुरं श्रीकाशिकेशं शिवम् ॥२ ॥</p>

	<p>यत्कृपालवमात्रेण मूको भवति पण्डितः ।<br />वेदशास्त्रशरीरां तां वाणीं वीणाकरां भजे ॥ ३  ॥</p>

	<p>कामाक्षीदत्तदुग्धप्रचुरसुरनुतप्राज्यभोज्याधिपूज्यश्रीगौरीनायकाभित्प्रकटनशिवरामार्यलब्धात्मबोधैः ।<br />श्रीमद्गोपालगीर्भिः प्रकटितपरमाद्वैतभासास्मितास्यश्रीमद्गोविन्दवाणीचरणकमलगो निर्वृतोऽहं यथालिः ॥४॥</p>

	<p>श्रीशङ्करं भाष्यकृतं प्रणम्य व्यासं हरिं सूत्रकृतं च वच्मि ।<br />श्रीभाष्यतीर्थे परहंसतुष्ट्यै वाग्जालबन्धच्छिदमभ्युपायम् ॥५॥</p>

	<p>विस्तृतग्रन्थवीक्षायामलसं यस्य मानसम् ।<br />व्याख्या तदर्थमारब्धा भाष्यरत्नप्रभाभिधा ॥६ ॥</p>

	<p>श्रीमच्छारीरकं भाष्यं प्राप्य वाक्शुद्धिमाप्नुयात् ।<br />इति श्रमो मे सफलो गङ्गां रथ्योदकं यथा ॥७ ॥</p>

	<p>यदज्ञानसमुद्भूतमिन्द्रजालमिदं जगत् ।<br />सत्यज्ञानसुखानन्तं तदहं ब्रह्म निर्भयम् ॥८॥</p>
</div>
<div class="VyakhyaDescriptor" id="">
	<p class="Avataranika">इह खलु ‘स्वाध्यायोऽध्येतव्यः’इति नित्याध्ययनविधिनाधीतसाङ्गस्वाध्याये ‘तद्विजिज्ञासस्व’,’सोऽन्वेष्टव्यः स विजिज्ञासितव्यः’,’आत्मा वा अरे द्रष्टव्यः श्रोतव्यः’इति श्रवणविधिरुपलभ्यते ।तस्यार्थःमृतत्वकामेनाद्वैतात्मविचार एव वेदान्तवाक्यैः कर्तव्य इति ।तेन काम्येन नियमविधिनार्थाद्भिन्नात्मशास्त्रप्रवृत्तिः, वैदिकानां पुराणादिप्राधान्यं वा निरस्यत इति वस्तुगतिः ।तत्र कश्चिदिह जन्मनि जन्मान्तरे वानुष्टितयज्ञादिभिर्नितान्तविमलस्वान्तोऽस्य श्रवणविधेः को विषयः, किं फलं, कोऽधिकारी, कः संबन्ध इति जिज्ञासते ।तं जिज्ञासुमुपलभमानो भगवान्बादरायणस्तदनुबन्धचतुष्टयं श्रवणात्मकशास्त्रारम्भप्रयोजकं न्यायेन निर्णेतुमिदं सूत्रं रचयाञ्चकार ‘अथातो ब्रह्मजिज्ञासा’ इति ॥नन्वनुबन्धजातं विधिसंनिहितार्थवादवाक्यैरेव ज्ञातुं शक्यम् । तथाहि 'तद्यथेह कर्मचितो लोकः क्षीयत एवमेवामुत्र पुण्यचितो लोकः क्षीयते' इति श्रुत्या 'यत्कृतकं तदनित्यम्' इति न्यायवत्या 'न जायते म्रिृयते वा विपश्चित्' 'यो वै भूमा तदमृतमतोऽन्यदार्तम्' इत्यादि श्रुत्या च भूमात्मा नित्यस्ततोऽन्यदनित्यमज्ञानस्वरूपमिति विवेको लभ्यते । कर्मणा कृष्यादिना चितः संपादितः सस्यादिलोकः भोग्य इत्यर्थः । विपश्चिन्नित्यज्ञानस्वरूपः । 'परीक्ष्य लोकान्कर्मचितान्ब्राह्मणो निर्वेदमायान्नास्त्यकृतः कृतेन' 'आत्मनस्तु कामाय सर्वं प्रियं भवति' इत्यादिश्रुत्यानात्ममात्रे देहेन्द्रियादिसकलपदार्थजाते वैराग्यं लभ्यते । परीक्ष्यानित्यत्वेन निश्चित्य, अकृतो मोक्षः कृतेन कर्मणा नास्तीति कर्मतत्फलेभ्यो वैराग्यं प्राप्नुयादित्यर्थः । 'शान्तो दान्त उपरतस्तितिक्षुः  समाहितः श्रद्धावित्तो भूत्वात्मन्येवात्मानं पश्येत्' इति श्रुत्या शमादिषट्कं लभ्यते । 'समाहितो भूत्वा' इति काण्वपाठः । उपरतिः संन्यासः । 'न स पुनरावर्तते' इति स्वयञ्ज्योतिरानन्दात्मकमोक्षस्य नित्यत्वश्रुत्या मुमुक्षा लभ्यते । तथा च विवेकादिविशेषणवानधिकारीति ज्ञातुं शक्यम् । यथा 'य एता रात्रीरुपयन्ति' इति रात्रिसत्रविधौ 'प्रतितिष्ठन्ति' इत्यर्थवादस्थप्रतिष्ठाकामस्तद्वत् । तथा 'श्रोतव्यः' इत्यत्र प्रत्ययार्थस्य नियोगस्य प्रकृत्यर्थो विचारो विषयः विचारस्य वेदान्ता विषय इति शक्यं ज्ञातुम्, 'आत्मा द्रष्टव्यः' इत्यद्वैतात्मदर्शनमुद्दिश्य 'श्रोतव्यः' इति विचारविधानात् । न हि विचारः साक्षाद्दर्शनहेतुः, अप्रमाणत्वात्, अपि तु प्रमाणविषयत्वेन । प्रमाणं चाद्वैतात्मनि वेदान्ता एव, 'तं त्वौपनिषदंं पुरुषं', 'वेदान्तविज्ञानसुनिश्चितार्थाः' इति श्रुतेः । वेदान्तानां च प्रत्यग्ब्रह्मैक्यं विषयः, 'तत्त्वमसि', 'अहं ब्रह्मास्मि' इति श्रुतेः । एवं विचारविधेः फलमपि ज्ञानद्वारा मुक्तिः,'तरति शोकमात्मवित्', 'ब्रह्मविद्ब्रह्मैव भवति' इत्यादिश्रुतेः । तथा संबन्धोऽप्यधिकारिणा विचारस्य कर्तव्यतारूपः, फलस्य प्राप्यतारूप इति यथायोग्यं सुबोधः । तस्मादिदं सूत्रं व्यर्थमिति चेत् । न । तासामधिकार्यादिश्रुतीनां स्वार्थे तात्पर्यनिर्णायकन्यायसूत्राभावे किं विवेकादिविशेषणवानधिकारी उतान्यः, किं वेदान्ताः पूर्वतन्त्रेण अगतार्था वा, किं ब्रह्म प्रत्यगभिन्नं न वा, किं मुक्तिः स्वर्गादिवल्लोकान्तरं, आत्मस्वरूपा वेति संशयनिवृत्तेः । तस्मादागमवाक्यैरापाततः प्रतिपन्नाधिकार्यादिनिर्णयार्थमिदं सूत्रमावश्यकम् । तदुक्तं प्रकाशात्मश्रीचरणैः 'अधिकार्यादीनामागमिकत्वेपि न्यायेन निर्णयार्थमिदं सूत्रं' इति । येषां मते श्रवणे विधिर्नास्ति तेषामविहितश्रवणेऽधिकार्यादिनिर्णयानपेक्षणात्सूत्रं व्यर्थमित्यापततीत्यलं प्रसङ्गेन ॥ तथा चास्य सूत्रस्य श्रवणविध्यपेक्षिताधिकार्यादिश्रुतिभिः स्वार्थनिर्णयायोत्थापितत्वाद्धेतुहेतुमद्भावः श्रुतिसंगतिः, शास्त्रारम्भहेत्वनुबन्धनिर्णायकत्वेनोपोद्धातत्वाच्छास्त्रादौ संगतिः, अधिकार्यादिश्रुतीनां स्वार्थे समन्वयोक्तेः समन्वयाध्यायसंगतिः, 'ऐतदात्म्यमिदं सर्वं  तत्सत्यं स आत्मा तत्त्वमसि' इत्यादिश्रुतीनां सर्वात्मत्वादिस्पष्टब्रह्मलिड्गानां विषयादौ समन्वयोक्तेः पादसंगतिः, एवं सर्वसूत्राणां श्रुत्यर्थनिर्णायकत्वाच्छ्रुतिसंगतिः, तत्तदध्याये तत्तत्पादे च समानप्रमेयत्वेन संगतिरूहनीया । प्रमेयं च कृत्स्नशास्त्रस्य ब्रह्म । अध्यायानां तु समन्वयविरोधसाधनफलानि । तत्र प्रथमपादस्य स्पष्टब्रह्मलिड्गानां श्रुतीनां समन्वयः प्रमेयः । द्वितीयतृतीययोरस्पष्टब्रह्मलिड्गानाम् । चतुर्थपादस्य पदमात्रसमन्वय इति भेदः । अस्याधिकरणस्य प्रातम्यान्नाधिकरणसंगतिरपेक्षिता ॥ अथाधिकरणमारच्यते 'श्रोतव्यः' इति विहितश्रवणात्मकं वेदान्तमीमांसाशास्त्रं विषयः । तत्किमारब्धव्यं न वेति विषयप्रयोजनसंभवासंभवाभ्यां संशयः । तत्र नाहं ब्रह्मेति भेदग्राहिप्रत्यक्षेण कर्तृत्वाकर्तृत्वादिविरुद्धधर्मवत्त्वलिड्गकानुमानेन च विरोधेन ब्रह्मात्मनोरैक्यस्य विषयस्यासंभवात्, सत्यबन्धस्य ज्ञानान्निवृत्तिरूपफलासंभवान्नारम्भणीयमिति प्राप्ते सिद्धान्तः 'अथातो ब्रह्मजिज्ञासा' इति । अत्र श्रवणविधिसमानार्थत्वाय 'कर्तव्या' इति पदमध्याहर्तव्यम् । अध्याहृतं च भाष्यकृता 'ब्रह्मजिज्ञासा कर्तव्या' इति । तत्र प्रकृतिप्रत्ययार्थयोर्ज्ञानेच्छयोः कर्तव्यत्वानन्वयात्प्रकृत्या फलीभूतं ज्ञानमजहल्लक्षणयोच्यते । प्रत्ययेनेच्छासाध्यो विचारो जहल्लक्षणया । तथा च ब्रह्मज्ञानाय विचारः कर्तव्य इति सूत्रस्य श्रौतोऽर्थः संपद्यते । तत्र ज्ञानस्य स्वतः फलत्वायोगात्प्रमातृत्वकर्तृत्वभोक्तृत्वात्मकानर्थनिवर्तकत्वेनैव फलत्वं वक्तव्यम् । तत्रानर्थस्य सत्यत्वे ज्ञानमात्रान्निवृत्त्ययोगादध्यस्तत्वं वक्तव्यमिति बन्धस्याध्यस्तत्वमर्थात्सूचितम् । तच्च शास्त्रस्य विषयप्रयोजनवत्त्वसिद्धिहेतुः । तथा हि शास्त्रमारब्धव्यं, विषयप्रयोजनवत्त्वात्, भोजनादिवत् । शास्त्रं प्रयोजनवत्, बन्धनिवर्तकज्ञानहेतुत्वात्, रज्जुरियमित्यादिवाक्यवत् । बन्धोज्ञाननिवर्त्योऽध्यस्तत्वात्, रज्जुसर्पवत् । इति प्रयोजनसिद्धिः । एवमर्थाद्ब्रह्मज्ञानाज्जीवगतानर्थभ्रमनिवृत्तिं फलं सूत्रयज्जीवब्रह्मणोरैक्यं विषयमप्यर्थात्सूचयति, अन्यज्ञानादन्यत्र भ्रमानिवृत्तेः । जीवो ब्रह्माभिन्नः, तज्ज्ञाननिवर्त्याध्यासाश्रयत्वात् । यदित्थं तत्तथा, यथा शुक्त्यभिन्न इदमंश इति विषयसिद्धिहेतुरध्यासः । इत्येवं विषयप्रयोजनवत्वाच्छास्त्रमारम्भणीयमिति । अत्र पूर्वपक्षे बन्धस्य सत्यत्वेन ज्ञानादनिवृत्तेरुपायान्तरसाध्या मुक्तिरिति फलम् । सिद्धान्ते ज्ञानादेव मुक्तिरिति विवेकः । इति सर्वं मनसि निधाय ब्रह्मसूत्राणि व्याख्यातुकामो भगवान् भाष्यकारः सूत्रेण विचारकर्तव्यतारूपश्रौतार्थान्यथानुपपत्यार्थात्सूत्रितं विषयप्रयोजनवत्वमुपोद्धातत्वात्तत्सिद्धिहेत्वध्यासाक्षेपसमाधानभाष्याभ्यां प्रथमं वर्णयति - </p>
	<p class="prateeka">युष्मदस्मत्प्रत्ययगोचरयोरिति । </p>
	<p class="Vyakhya">एतेन सूत्रार्थास्पर्शित्वादध्यासग्रन्थो न भाष्यमिति निरस्तम्, आर्थिकार्थस्पर्शित्वात् ॥ यत्तु मड्गलाचरणाभावादव्याख्येयमिदं भाष्यमिति तन्न । 'सुतरामितरेतरभावानुपपत्तिः' इत्यन्तभाष्यरचनार्थं तदर्थस्य सर्वोपप्लवरहितस्य विज्ञानघनप्रत्यगर्थस्य तत्त्वस्य स्मृतत्वात् । अतो निर्दोषत्वादिदं भाष्यं व्याख्येयम् ॥ </p>
</div>
<div class="VyakhyaDescriptor" id="">
	<p class="Avataranika">लोके शुक्ताविदं रजतमिति भ्रमः, सत्यरजते इदं रजतमित्यधिष्ठानसामान्यारोप्यविशेषयोरैक्यप्रमाहितसंस्कारजन्यो दृष्ट इत्यत्राप्यात्मन्यनात्माहङ्काराध्यासे पूर्वप्रमा वाच्या, सा चात्मानात्मनोर्वास्तवैक्यमपेक्षते, न हि तदस्ति । तथा हि आत्मानात्मानावैक्यशून्यौ, परस्परैक्यायोग्यत्वात्, तमप्रकाशवत् । इति मत्वा हेतुभूतं विरोधं वस्तुतः प्रतीतितो व्यवहारतश्च साधयति - </p>
	<p class="prateeka">युष्मदस्मत्प्रत्ययगोचरयोरिति । </p>
	<p class="Vyakhya">न च 'प्रत्ययोत्तरपदयोश्च' इति सूत्रेण 'प्रत्यये चोत्तरपदे च परतो युष्मदस्मदोर्मपर्यन्तस्य त्वमादेशौ स्तः' इति विधानात्, त्वदीयं मदीयं त्वत्पुत्रो मत्पुत्र इतिवत् 'त्वन्मत्प्रत्ययगोचरयोः' इति स्यादिति वाच्यम् । 'त्वमावेकवचने' इत्येकवचनाधिकारात् । अत्र च युष्मदस्मदोरेकार्थवाचित्वाभावादनात्मनां युष्मदर्थानां बहुत्वादस्मदर्थचैतन्यस्याप्युपाधितो बहुत्वात् ॥ नन्वेवं सति कथमत्र भाष्ये विग्रहः । न च यूयमिति प्रत्ययो युष्मत्प्रत्ययः, वयमिति प्रत्ययोस्मत्प्रत्यस्तद्गोचरयोरिति विग्रह इति वाच्यम्, शब्दसाधुत्वेऽप्यर्थासाधुत्वात् । न ह्यहङ्काराद्यनात्मनो यूयमिति प्रत्ययविषयत्वमस्तीति चेत् न । गोचरपदस्य योग्यतापरत्वात् । चिदात्मा तावदस्मत्प्रत्यययोग्यः, तत्प्रयुक्तसंशयादिनिवृत्तिफलभाक्त्वात्, 'न तावदयमेकान्तेनाविषयः, अस्मत्प्रत्ययविषयत्वात्' इति भाष्योक्तेश्च । यद्यप्यहङ्कारादिरपि तद्योग्यस्तथापि चिदात्मनः सकाशादत्यन्तभेदसिद्ध्यर्थं युष्मत्प्रत्यययोग्य इत्युच्यते ॥ आश्रमश्रीचरणास्तु टीकायोजनायामेवमाहुः 'संबोध्यचेतनो युष्मत्पदवाच्यः, अहङ्कारादिविशिष्टचेतनोऽस्मत्पदवाच्यः, तथा च युष्मजस्मदोः स्वार्थे प्रयुज्यमानयोरेव त्वमादेशनियमो न लाक्षणिकयोः, 'युष्मदस्मदोः षष्ठीचतुर्थीद्वितीयास्थयोर्वानावौ' इति सूत्रासांगत्यप्रसड्गात् । अत्र शब्दलक्षकयोरिव चिन्मात्रजडमात्रलक्षकयोरपि न त्वमादेशो लक्षकत्वाविशेषात्' इति । यदि तयोः शब्दबोधकत्वे सत्येव त्वमादेशाभाव इत्यनेन सूत्रेण ज्ञापितं तदास्मिन्भाष्ये युष्मत्पदेन युष्मच्छब्दजन्यप्रत्यययोग्यः परागर्थो लक्ष्यते, अस्मच्छब्देन अस्मच्छब्दजन्यप्रत्यययोग्यः प्रत्यगात्मा । तथा च लक्ष्यतावच्छेदकतया शब्दोऽपि बोध्यत इति न त्वमादेशः । न च पराक्त्वप्रत्यक्त्वयोरेव लक्ष्यतावच्छेदकत्वं, न शब्दयोग्यत्वांशस्य, गौरवादिति वाच्यम् । पराक्प्रतीचोर्विरोधस्फुरणार्थं विरुद्धशब्दयोग्यत्वस्यापि वक्तव्यत्वात् । अत एवेदमस्मत्प्रत्ययगोचरयोरिति वक्तव्येऽपीदंशब्दोऽस्मदर्थे लोके वेदे च बहुशः, इमे वयमास्महे, इमे विदेहाः, अयमहमस्मीति च प्रयोगदर्शनान्नास्मच्छब्दविरोधीति मत्वा युष्मच्छब्दः प्रयुक्तः, इदंशब्दप्रयोगे विरोधास्फूर्तेः । एतेन चेतनवाचित्वादस्मच्छब्दः पूर्वं प्रयोक्तव्यः 'अभ्यर्हितं पूर्व' इति न्यायात्, 'त्यदादीनि सर्वैर्नित्यम्' इति सूत्रेण विहित एकशेषश्च स्यादिति निरस्तम् । 'युष्मदस्मदोः' इति सूत्र इवात्रापि पूर्वनिपातैकशेषयोरप्राप्तेः, एकशेषे विवक्षितविरोधास्फूर्तेश्च । वृद्धास्तु 'युष्मदर्थादनात्मनो निष्कृष्य शुद्धस्य चिद्धातोरध्यारोपापवादन्यायेन ग्रहणं द्योतयितुमादौ युष्मद्ग्रहणं' इत्याहुः । तत्र युष्मदस्मत्पदाभ्यां पराक्प्रत्यक्त्वेनात्मानात्मनोर्वस्तुतो विरोध उक्तः । प्रत्ययपदेन प्रतीतितो विरोध उक्तः । प्रतीयत इति प्रत्ययोऽहङ्कारादिरनात्मा दृश्यतया भाति । आत्मा तु प्रतीतित्वात्प्रत्ययः स्वप्रकाशतया भाति । गोचरपदेन व्यवहारतो विरोध उक्तः । युष्मदर्थः प्रत्यगात्मतिरस्कारेण कर्ताहमित्यादिव्यवहारगोचरः, अस्मदर्थस्त्वनात्मप्रविलापेन, अहं ब्रह्मेति व्यवहारगोचर इति त्रिधा विरोधः स्फुटीकृतः । युष्मच्चास्मच्च युष्मदस्मदी, ते एव प्रत्ययौ च तौ गोचरौ चेति युष्मदस्मत्प्रत्ययगोचरौ, तयोस्त्रिधा विरुद्धस्वभावयोरितरेभावोऽत्यन्ताभेदस्तादात्म्यं वा तदनुपपत्तौ सिद्धायामित्यन्वयः । </p>
</div>
<div class="VyakhyaDescriptor" id="">
	<p class="Avataranika">ऐक्यासंभवेऽपि शुक्लो घट इतिवत्तादात्मयं किं न स्यादित्यत आह - </p>
	<p class="prateeka">विषयविषयिणोरिति । </p>
	<p class="Vyakhya">चिज्जडयोर्विषयविषयित्वाद्दीपघटयोरिव न तादात्म्यमिति भावः । </p>
</div>
<div class="VyakhyaDescriptor" id="">
	<p class="Avataranika">युष्मदस्मदी पराप्रत्यग्वस्तुनी, ते एव प्रत्ययश्च गोचरश्चेति वा विग्रहः । अत्र प्रत्ययगोचरपदाभ्यामात्मानात्मनोः प्रत्यक्पराग्भावे चिदचित्त्वं हेतुरुक्तस्तत्र हेतुमाह - </p>
	<p class="prateeka">विषयविषयिणोरिति । </p> 
</div>
<div class="VyakhyaDescriptor" id="">
	<p class="Avataranika">अनात्मनो ग्राह्यत्वादचित्वं, आत्मनस्तु ग्राहकत्वाच्चित्वं वाच्यम् । अचित्वे स्वस्य स्वेन ग्रहस्य कर्मकर्तृत्वविरोधेनासंभवादप्रत्यक्षत्वापत्तेरित्यर्थः । यथेष्टं वा हेतुहेतुमद्भावः । नन्वेवमात्मानात्मनोः पराक्प्रत्यक्त्वेन, चिदचित्त्वेन, ग्राह्यग्राहकत्वेन च विरोधात्तमःप्रकाशवदैक्यस्य तादात्म्यस्य वानुपपत्तौ सत्यां, तत्प्रमित्यभावेनाध्यासाभावेऽपि तद्धर्माणां चैतन्यसुखजाड्यदुःखादीनां विनिमयेनाध्यासोऽस्त्वित्यत आह - </p>
	<p class="prateeka">तद्धार्माणामपीति । </p>
	<p class="Vyakhya">तयोरात्मानात्मनोर्धर्मास्तद्धर्मास्तेषामपीतरेतरभावानुपपत्तिः । इतरत्र धर्म्यन्तरे इतरेषां धर्माणां भावः संसर्गस्तस्यानुपपत्तिरितित्यर्थः । </p>
</div>		
<div class="VyakhyaDescriptor" id="">
	<p class="Avataranika">न हि धर्मिणोः संसर्गं विना धर्माणां विनिमयो अस्ति । स्फटिके लोहित वस्तु सांनिध्याल्लौहित्यधर्मसंसर्गः । असङ्गात्मधर्मिणः केनाप्यसंसर्गाद्धर्मिसंसर्गपूर्वको धर्मसंसर्गः  कुतस्त्य इत्यभिप्रेत्योक्तं - </p>
	<p class="prateeka">सुतरामिति । </p>
</div>
<div class="VyakhyaDescriptor" id="">	 
	<p class="Avataranika">नन्वात्मानात्मनोस्तादात्म्यस्य तद्धर्मसंसर्गस्य चाभावेऽप्यध्यासः किं न स्यादित्यत आह - </p>
	<p class="prateeka">इत्यत इति । </p>
	<p class="Vyakhya">इत्युक्तरीत्या तादात्म्याद्यभावेन तत्प्रमाया अभावादतः प्रमाजन्यसंस्कारस्याध्यासहेतोरभावात् 'अध्यासो मिथ्येति भवितुं युक्तम्' इत्यन्वयः । मिथ्याशब्दो द्व्यर्थः अपह्नववचनः, अनिर्वचनीयतावचनश्चेति । अत्र चापह्नवार्थः । </p> 
</div>	
<div class="VyakhyaDescriptor" id="">	
	<p class="Avataranika">ननु कुत्र कस्याध्यासोऽपह्नूयत इत्याशङ्क्य, आत्मन्यनात्मतद्धर्माणामनात्मन्यात्मतद्धर्माणामध्यासो निरस्यत इत्याह - </p>
	<p class="prateeka">अस्मत्प्रत्ययगोचर इत्यादिना । </p> 
</div>
<div class="VyakhyaDescriptor" id="">
	<p class="Avataranika">अहमितिप्रत्यययोग्यत्वं बुद्ध्यादेरप्यस्तीति मत्वा तत आत्मानं विवेचयति - </p>
	<p class="prateeka">विषयणीति । </p>
	<p class="Vyakhya">बुद्ध्यादिसाक्षिणीत्यर्थः । </p> 
</div>
<div class="VyakhyaDescriptor" id="">	
	<p class="Avataranika">साक्षित्वे हेतुः - </p>
	<p class="prateeka">चििदात्मक इति । </p>
	<p class="Vyakhya">अहमिति भासमाने चिदंशात्मनीत्यर्थः । </p>
</div>
<div class="VyakhyaDescriptor" id="">
	<p class="prateeka">युष्मत्प्रत्ययगोचरस्येति । </p>
	<p class="Vyakhya">त्वङ्कारयोग्यस्य । इदमर्थस्येतियावत् । </p> 
</div>
<div class="VyakhyaDescriptor" id="">
	<p class="Avataranika">नन्वहमिति भासमानबुद्ध्यादेः कथमिदमर्थत्वमित्यत आह - </p>
	<p class="prateeka">विषयस्येति । </p>
	<p class="Vyakhya">साक्षिभास्यस्येत्यर्थः । साक्षिभास्यत्वरूपलक्षणयोगाद्बुद्ध्यादेर्घटादिवदिदमर्थत्वं न प्रतिभासत इति भावः । </p>
</div>
<div class="VyakhyaDescriptor" id="">
	 <p class="Avataranika">अथवा यदात्मनो मुख्यं सर्वान्तरत्वरूपं प्रत्यक्त्वं प्रतीतत्वं ब्रह्मास्मीति व्यवहारगोचरत्वं चोक्तं तदसिद्धं, अहमिति प्रतीयमानत्वात्, अहङ्कारवदित्याशङ्क्याह - </p>
	 <p class="prateeka">अस्मत्प्रत्ययगोचर इति । </p>
	 <p class="Vyakhya">अस्मच्चासौ प्रत्ययश्चासौ गोचरश्च तस्मिन्नित्यर्थः । अहंवृत्तिव्यङ्ग्यस्फुरणत्वं स्फुरणविषयत्वं वा हेतुः । आद्ये दृष्टान्ते हेत्वसिद्धिः । द्वितीये तु पक्षे तदसिद्धिरित्यात्मनो मुख्यं प्रत्यक्त्वादि युक्तमिति भावः । </p>
</div>
<div class="VyakhyaDescriptor" id="">
	  <p class="Avataranika">ननु यदात्मनो विषयित्वं तदसिद्धं, अनुभवामीति शब्दवत्वात्, अहङ्कारवदित्यत आह - </p>
	  <p class="prateeka">विषयणीति । </p>
	  <p class="Vyakhya">वाच्यत्वं लक्ष्यत्वं वा हेतुः । नाद्यः, पक्षे तदसिद्धेः । नान्त्यः, दृष्टान्ते तद्वैकल्यादिति भावः । </p>
</div>
<div class="VyakhyaDescriptor" id="">
	<p class="Avataranika">देहं जानामीति देहाहङ्कारयोर्विषयविषयित्वेऽपि मनुष्योऽहमित्यभेदाध्यासवदात्माहङ्कारायोरप्यभेदाध्यासः स्यादित्यत आह - </p>
	<p class="prateeka">चिदात्मक इति । </p>
	<p class="Vyakhya">तयोर्जाड्याल्पत्वाभ्यां सादृश्यादध्यासेऽपि चिदात्मन्यनवच्छिन्ने जडाल्पाहङ्कारादेर्नाध्यास इति भावः । </p> 
</div>
<div class="VyakhyaDescriptor" id="">
	<p class="Avataranika">अहमिति भास्यत्वादात्मवदहङ्कारस्यापि प्रत्यक्त्वादिकं मुख्यमेव, ततः पूर्वोक्त्वपराक्त्वाद्यसिद्धिरित्याशङ्क्याह - </p>
	<p class="prateeka">युष्मदिति । </p>
	<p class="Vyakhya">अहंवृत्तिभास्यत्वमहङ्कारे नास्ति कर्तृकर्मत्वविरोधात्, चिद्भास्यत्वं चिदात्मनि नास्तीति हेत्वसिद्धिः । अतो बुद्ध्यादेः प्रतिभासतः प्रत्यक्त्वेऽपि पराक्त्वादिकं मुख्यमेवेति भावः । युष्मत्पराक्तच्चासौ प्रतियत इति प्रत्ययश्चासौ कर्तृत्वादिव्यवहारगोचरश्च तस्येति विग्रहः । </p>
</div>
<div class="VyakhyaDescriptor" id="">
	<p class="Avataranika">तस्य हेयत्वार्थमाह - </p>
	<p class="prateeka">विषयस्येति । </p>
	<p class="Vyakhya">षिञ् बन्धने । विसिनोति बध्नाति इति विषयस्तस्येत्यर्थः । </p>
</div>
<div class="VyakhyaDescriptor" id="">
	<p class="Avataranika">आत्मन्यनात्मतद्धर्माध्यासो मिथ्या भवतु, अनात्मन्यात्मतद्धर्माध्यासः किं न स्यात्, अहं स्फुरामि सुखीत्याद्यनुभवादित्याशङ्क्याह - </p>
	<p class="prateeka">तद्विपर्ययेणेति । </p>
	<p class="Vyakhya">तस्मादनात्मनो विपर्ययो विरुद्धस्वभावश्चैतन्यम् । इत्थंभावे तृतीया । चैतन्यात्मना विषयिणस्तद्धर्माणां च योऽहङ्कारादौ विषयेऽध्यासः स मिथ्येति नास्तीति भवितुं युक्तम्, अध्याससामग्र्यभावात् । न ह्यत्र पूर्वप्रमाहितसंस्कारः सादृश्यमज्ञानं वास्ति । निरवयवनिर्गुणस्वप्रकाशात्मनि गुणावयवसादृश्यस्य चाज्ञानस्य चायोगात् ॥ </p>
</div>
<div class="VyakhyaDescriptor" id="">	
	<p class="Avataranika">नन्वात्मनोनिर्गुणत्वे तद्धर्माणामिति भाष्यं कथमिति चेत्, उच्यते बुद्धिवृत्त्यभिव्यक्तं चैतन्यं ज्ञानं, विषयाभेदेनाभिव्यक्तं स्फुरणम्, शुभकर्मजन्यवृत्तिव्यक्तमानन्द इत्येवं वृत्त्युपाधिकृतभेदात् ज्ञानादीनामात्मधर्मत्वव्यपदेशः । तदुक्तं टीकायां 'आनन्दो विषयानुभवो नित्यत्वं चेति सन्ति धर्मा अपृथक्त्वेऽपि चैतन्यत्वात्पृथगिवावभासन्ते' इति । अतो निर्गुणब्रह्मात्मत्वमते, अहं करोमीति प्रतीतेरर्थस्य चाध्यासत्वायोगात्प्रमात्वं सत्यत्वं च अहं नर इति सामानाधिकरण्यस्य गौणत्वमिति मतमास्थेयम् । तथा च बन्धस्य सत्यतया ज्ञानान्निवृत्तिरूपफलासंभवाद्बद्धमुक्तयोर्जीवब्रह्मणोरैक्यायोगेन विषयासंभवात् शास्त्रं नारम्भणीयमिति पूर्वपक्षभाष्यतात्पर्यम् । युक्तग्रहणात्पूर्वपक्षस्य दुर्बलत्वं सूचयति । तथाहि किमध्यासस्य नास्तित्वमयुक्तत्वादभानाद्वा कारणाभावाद्वा ? आद्य इष्ट इत्याह - </p>
	<p class="prateeka">तथापीति । </p>
	<p class="Vyakhya">एतदनुरोधादादौ यद्यपीति पठितव्यम् । </p> 
</div>
<div class="VyakhyaDescriptor" id="">
	<p class="Avataranika">अध्यासस्यासङ्गस्वप्रकाशात्मन्ययुक्तत्वमलङ्कार इति भावः । न द्वितीय इत्याह - </p>
	<p class="prateeka">अयमिति । </p>
	<p class="Vyakhya">अज्ञः कर्ता मनुष्योऽहमिति प्रत्यक्षानुभवादध्यासस्याभानमसिद्धमित्यर्थः । न चेदं प्रत्यक्षं कर्तृत्वादौ प्रमेति वाच्यम् । अपौरुषेयतया निर्देषेण, उपक्रमादिलिङ्गावधृततात्पर्येण च तत्वमस्यादिवाक्येनाकर्तृत्वब्रह्मत्वबोधनेनास्य भ्रमत्वनिश्चयात् । न च ज्येष्ठप्रत्यक्षविरोधादागमज्ञानस्यैव बाध इति वाच्यं, देहात्मवादप्रसङ्गात्, मनुष्योऽहमिति प्रत्यक्षविरोधेन 'अथायमशरीरः' इत्यादिश्रुत्या देहादन्यात्मासिद्धेः । तस्मादिदं रजतमितिवत्सामानाधिकरण्यप्रत्यक्षस्य भ्रमत्वशङ्काकलङ्कितस्य नागमात्प्राबल्यमित्यास्थेयम् । किञ्च ज्येष्ठत्वं पूर्वभावित्वं वा आगमज्ञानं प्रत्युपजीव्यत्वं वा? आद्ये न प्राबल्यम्, ज्येष्ठस्यापि रजतभ्रमस्य पश्चाद्भाविना शुक्तिज्ञानेन बाधदर्शनात् । न द्वितीयः आगमज्ञानोत्पत्तौ प्रत्यक्षादिमूलवृद्धव्यवहारे संगतिग्रहद्वारा, शब्दोपलब्धिद्वारा च प्रत्यक्षादेर्व्यावहारिकप्रामाण्यस्योपजीव्यत्वेऽपि तात्त्विकप्रामाण्यस्यानपेक्षितत्वात्, अनपेक्षितांशस्यागमेन बाधासंभवादिति । यत्तु क्षणिकयागस्य श्रुतिबलात्कालान्तरभाविफलहेतुत्ववत् 'तथा विद्वान्नामरूपाद्विमुक्तः' इति श्रुतिबलात्सत्यस्यापि ज्ञानान्निवृत्तिसंभवादध्यासवर्णनं व्यर्थमिति, तन्न । ज्ञानमात्रनिवर्त्यस्य क्वापि सत्यत्वादर्शनात्, सत्यस्य चात्मनो निवृत्यदर्शनाच्च, अयोग्यतानिश्चये सति सत्यबन्धस्य ज्ञानान्निवृत्तिश्रुतेर्बोधकत्वायोगात् । न च सेतुदर्शनात्सत्यस्य पापस्य नाशदर्शनान्नायोग्यतानिश्चय इति वाच्यं, तस्य श्रद्धानियमादिसापेक्षज्ञाननाश्यत्वात् । बन्धस्य च 'नान्यः पन्था' इति श्रुत्या ज्ञानमात्रान्निवृत्तिप्रतीतेः, अतः श्रुतज्ञाननिवर्त्यत्वनिर्वाहार्थमध्यस्तत्वं वर्णनियम् । किं च ज्ञानैकनिवर्त्यस्य किं नाम सत्यत्वम्, न तावदज्ञानाजन्यत्वम् । 'मायां तु प्रकृतिम्' इति श्रुति विरोधान्मायाविद्ययोरैक्यात् । नापि स्वाधिष्ठाने स्वाभावशून्यत्वं 'अस्थूलम्' इत्यादिनिषेधश्रुतिविरोधात् । नापि ब्रह्मवद्बाधायोग्यत्वं, ज्ञानान्निवृत्तिश्रुतिविरोधात् । अथ व्यवहारकाले बाधशून्यत्वम्, तर्हि व्यावहारिकमेव सत्यत्वमित्यागतमध्यस्तत्वम् । तच्च श्रुत्यर्थे योग्यता ज्ञानार्थं वर्णनीयमेव, यागस्यापूर्वद्वारत्ववत् । न च तदन्यत्वाधिकरणे तस्य वर्णनात्पौनरुक्त्यम्, तत्रोक्ताध्यासस्यैव प्रवृत्त्यङ्गविषयादिसिद्ध्यर्थमादौ स्मार्यमाणत्वादिति दिक् ॥ </p>
</div>
<div class="VyakhyaDescriptor" id="">
	<p class="Avataranika">अध्यासं द्वेधा दर्शयति - </p>
	<p class="prateeka">लोकव्यवहार इति । </p>
	<p class="Vyakhya">लोक्यते मनुष्योऽहमित्यभिमन्यत इति लोकोऽर्थाध्यासः, तद्विषयो व्यवहारोऽभिमान इति ज्ञानाध्यासो दर्शितः । </p> 
</div>
<div class="VyakhyaDescriptor" id="">
	<p class="Avataranika">द्विविधाध्यासस्वरूपलक्षणमाह - </p>
	<p class="prateeka">अन्योन्यस्मिन् इत्यादिना धर्मधर्मिणोः इत्यन्तेन । </p>
	<p class="Vyakhya">जाड्यचैतन्यादिधर्माणां धर्मिणावहङ्कारात्मानौ, तयोरत्यन्तं भिन्नयोरितरेतरभेदाग्रहेणान्योन्यस्मिन् अन्योन्यतादात्म्यमन्योन्यधर्मांश्च व्यत्यासेनाध्यस्य लोकव्यवहार इति योजना । अतः सोऽयमिति प्रमाया नाध्यासत्वम्, तदिदमर्थयोः कालभेदेन कल्पितभेदेऽप्यत्यन्तभेदाभावादिति वक्तुमत्यन्तेत्युक्तम् । न च धर्मितादात्म्याध्यासे धर्माध्याससिद्धेः 'धर्मांश्च' इति व्यर्थमिति वाच्यम्, अन्धत्वादीनामिन्द्रियधर्माणां धर्म्यध्यासास्फुटत्वेऽप्यन्धोऽहमिति स्फुटोऽध्यास इति ज्ञापनार्थत्वात् । </p>
</div>
<div class="VyakhyaDescriptor" id="">
	<p class="Avataranika">नन्वात्मानात्मनोः परस्पराध्यस्तत्वे शून्यवादः स्यादित्याशङ्क्याह - </p>
	<p class="prateeka">सत्यानृते मिथुनीकृत्येति । </p>
	<p class="Vyakhya">सत्यमनिदं चैतन्यं तस्यानात्मनि संसर्गमात्राध्यासो न स्वरूपस्य । अनृतं युष्मदर्थः तस्य स्वरूपतोऽप्यध्यासात्तयोर्मिथुनीकरणमध्यास इति न शून्यतेत्यर्थः ॥ </p>
</div>
<div class="VyakhyaDescriptor" id="">
	<p class="Avataranika">नन्वध्यासमिथुनीकरणलोकव्यवहारशब्दानामेकार्थत्वेऽध्यस्य मिथुुनीकृत्येति पूर्वकालत्ववाचिक्त्वाप्रत्ययादेशस्य ल्यपः कथं प्रयोग इति चेन्न, अध्यासव्यक्तिभेदात् । तत्र पूर्वपूर्वाध्यासस्योत्तरोत्तराध्यासं प्रति संस्कारद्वारा पूर्वकालत्वेन हेतुत्वद्योतनार्थं ल्यपः प्रयोगः । तदेव स्पष्टयति - </p>
	<p class="prateeka">नैसर्गिक इति । </p>
	<p class="Vyakhya">प्रत्यगात्मनि हेतुहेतुमद्भावेनाध्यासप्रवाहोऽनादिरित्यर्थः । ननु प्रवाहस्यावस्तुत्वात्, अध्यासव्यक्तीनां सादित्वात्, कथमनादित्वमिति चेत् । उच्यते अध्यासत्वावच्छिन्नव्यक्तीनां मध्येऽन्यतमया व्यक्त्या विनानादिकालस्यावर्तनं कार्यानादित्वमित्यङ्गीकारात् । एतेन कारणाभावादिति कल्पो निरस्तः, संस्कारस्य निमित्तस्य नैसर्गिकपदेनोक्तत्वात् । न च पूर्वप्रमाजन्य एव संस्कारो हेतुरिति वाच्यम्, लाघवेन पूर्वानुभवजन्यसंस्कारस्य हेतुत्वात् । अतः पूर्वाध्यासजन्यः संस्कारोऽस्तीति सिद्धम् । </p>
</div>
<div class="VyakhyaDescriptor" id="">
	<p class="Avataranika">अध्यासस्योपादानमाह - </p>
	<p class="prateeka">मिथ्याज्ञाननिमित्त इति । </p>
	<p class="Vyakhya">मिथ्या च तदज्ञानं च मिथ्याज्ञानं तन्निमित्तमुपादानं यस्य स तन्निमित्तः । तदुपादानक इत्यर्थः । अज्ञानस्योपादानत्वेऽपि संस्फुरदात्मतत्वावरकतया दोषत्वेनाहङ्काराध्यासकर्तुरीश्वरस्योपाधित्वेन संस्कारकालकर्मादिनिमित्तपरिणामित्वेन च निमित्तत्वमिति द्योतयितुं निमित्तपदम् । स्वप्रकाशात्मन्यसङ्गे कथमविद्यासङ्गः, संस्कारादिसामग्र्यभावात्, इति शङ्कानिरासार्थं मिथ्यापदम् । प्रचण्डमार्तण्डमण्डले पेचकानुभवसिद्धान्धकारवत्, अहमज्ञ इत्यनुभसिद्धमज्ञानं दुरपह्नवम, कल्पितस्याधिष्ठानास्पर्शित्वात्, नित्यस्वरूपज्ञानस्याविरोधित्वाच्चेति । यद्वा अज्ञानं ज्ञानाभाव इति शङ्कानिरासार्थं मिथ्यापदम् । मिथ्यात्वे सति साक्षाज्ज्ञाननिवर्त्यत्वमज्ञानस्य लक्षणं मिथ्याज्ञानपदेनोक्तम् । ज्ञानेनेच्छाप्रागभावः साक्षान्निवर्त्यत इति वदन्तं प्रति मिथ्यात्वे सतीत्युक्तम् । अज्ञाननिवृत्तिद्वारा ज्ञाननिवर्त्यबन्धेऽतिव्याप्तिनिरासाय साक्षादिति । अनाद्युपादानत्वे सति मिथ्यात्वं वा लक्षणम् ।ब्रह्मनिरासार्थं मिथ्यात्वमिति । मृदादिनिरासार्थमनादीति । अविद्यात्मनोः संबन्धनिरासार्थमुपादानत्वे सतीति । </p>
</div>
<div class="VyakhyaDescriptor" id="">
	<p class="Avataranika">सम्प्रति अध्यासं द्रढयितुमभिलषति - </p> 
	<p class="prateeka">आहमिदं ममेदमिति । </p>
	<p class="Vyakhya">आध्यात्मिककार्याध्यासेष्वहमिति प्रथमोऽध्यासः । न चाधिष्ठानारोप्यांशद्वयानुपलम्भात्नायसध्यास इति वाच्यम्, अयो दहतीतिवदहमुपलभ इति दृग्दृश्यांशयोरुपलम्भात् । इदं पदेन भोग्यः संघात उच्यते । अत्राहमिदमित्यनेन मनुप्योऽहमिति तादात्म्याध्यासो दर्शितः । ममेदं शरीरमिति संसर्गाध्यासः ॥ ननु देहात्मनोस्तादात्म्यमेव संसर्ग इति तयोः को भेद इति चेत् । सत्यम् । सत्तैक्ये सति मिथो भेदस्तादात्म्यम् । तत्र मनुष्योऽहमित्यैक्यांशभानं ममेदमिति भेदांशरूपसंसर्गभानमिति भेदः । एवं सामग्रीसत्त्वादनुभवसत्त्वादध्यासोऽस्तीत्यतो ब्रह्मात्मैक्ये विरोधाभावेन विषयप्रयोजनयोः सत्त्वात्शास्त्रमारम्भणीयमिति सिद्धान्तभाष्यतात्पर्यम् । </p>
</div>
<div class="VyakhyaDescriptor" id="">
	<p class="Avataranika">एवञ्च सूत्रेणार्थात्सूचिते विषयप्रयोजने प्रतिपाद्य तद्धेतुमध्यासं लक्षणसंभावनाप्रमाणैः साधयितुं लक्षणं पृच्छति - </p> 
	<p class="prateeka">आहेति । </p>
	<p class="Vyakhya">किंलक्षणकोऽध्यास इत्याह । पूर्ववादीत्यर्थः । अस्य शास्त्रस्य तत्त्वनिर्णयप्रधानत्वेन वादकथात्वद्योतनार्थमाहेति परोक्तिः । ऽआहऽइत्यादिऽकथं पुनःप्रत्यगात्मनिऽइत्यतः प्रागध्यासलक्षणपरं भाष्यम् । तदारभ्य संभावनापरम् । ऽतमेतमविद्याख्यम्ऽइत्यारभ्यऽसर्वलोकप्रत्यक्षःऽइत्यन्तं प्रमाणपरमिति विभागः । </p>
</div>
<div class="VyakhyaDescriptor" id="">
	<p class="Avataranika">लक्षणमाह - </p> 
	<p class="prateeka">उच्यते - स्मृतिरूप इति । </p>
	<p class="Vyakhya">अध्यास इत्यनुषङ्गः । अत्र परत्रावभास इत्येव लक्षणम्, शिष्टं पदद्वयं तदुपपादनार्थम् । तथा हि अवभास्यत इत्यवभासो रजताद्यर्थः तस्यायोग्यमधिकरणं परत्रपदार्थः । अधिकरणस्यायोग्यत्वमारोप्यात्यन्ताभावत्वं तद्वत्वं वा । तथा चैकावच्छेदेन स्वसंसृज्यमाने स्वात्यन्ताभाववति अवभास्यत्वमध्यस्तत्वमित्यर्थः । इदं च साधनाद्यध्याससाधारणं लक्षणम् । संयोगेऽतिव्याप्तिनिरासायैकावच्छेदेनेति । संयोगस्य स्वसंसृज्यमाने वृक्षे स्वात्यन्ताभाववत्यवभास्यत्वेऽपि स्वात्यन्ताभावयोर्मूलाग्रावच्छेदकभेदान्नातिव्याप्तिः । पूर्वं स्वाभाववति भूतले पश्चादानीतो घटो भातीति घटेऽतिव्याप्तिनिरासाय स्वसंसृज्यमान इति पदम्, तेन स्वाभावकाले प्रतियोगिसंसर्गस्य विद्यमानतोच्यते इति नातिव्याप्तिः । भूत्वावच्छेदेनावभास्यगन्धेऽतिव्याप्तिवारणाय स्वात्यन्ताभाववतीति पदम् । शुक्ताविदन्त्वावच्छेदेन रजतसंसर्गकालेऽत्यन्ताभावोऽस्तीति नाव्याप्तिः । </p>
</div>
<div class="VyakhyaDescriptor" id="">
	<p class="Avataranika">नन्वस्य लक्षणस्यासंभवः, शुक्तौ रजतस्य सामग्र्यभावेन संसर्गासत्वात् । न च स्मर्यमाणसत्यरजतस्यैव परत्र शुक्ताववभास्यत्वेनाध्यस्तत्वोक्तिरिति वाच्यम्, अन्यथाख्यातिप्रसङ्गादित्यत आह - </p> 
	<p class="prateeka">स्मृतिरूप इति । </p>
	<p class="Vyakhya">स्मर्यते इति स्मृतिः सत्यरजतादिः तस्य रूपमिव रूपमस्येति स्मृतिरूपः । स्मर्यमाणसदृश इत्यर्थः । सादृशोक्त्या स्मर्यमाणादारोप्यस्य भेदात्, नान्यथाख्यातिरित्युक्तं भवति । </p>
</div>
<div class="VyakhyaDescriptor" id="">
	<p class="Avataranika">सादृशमुपपादयति - </p> 
	<p class="prateeka">पूर्वदृष्टेति । </p>
	<p class="Vyakhya">दृष्टं दर्शनं, संस्कारद्वारा पूर्वदर्शनादवभास्यत इति पूर्वदृषटावभासः । तेन संस्कारजन्यज्ञानविषयत्वं स्मर्यमाणारोप्ययोः सादृश्यमुक्तं भवति, स्मृत्यारोपयोः संस्कारजन्यत्वात् । न च संस्कारजन्यत्वादारोपस्य स्मृतित्वापत्तिरिति वाच्यम्, दोषसंप्रयोगजन्यत्वस्यापि विवक्षितत्वेन संस्कारमात्रजन्यत्वाभावात् ।अत्र संयोगशब्देन अधिष्ठानसामान्यज्ञानमुच्यते, अहङ्काराध्यासे इन्द्रियसंप्रयोगालाभात् । एवं च दोषसंप्रयोगसंस्कारबलाच्छुक्त्यादौ रजतमुतपन्नमस्तीति परत्रावभास्यत्वलक्षममुपपन्नमिति स्मृतिरूपपूर्वदृष्टपदाभ्यामुपपादिम् । अन्ये तु ताभ्यां दोषादित्रयजन्यत्वं कार्याध्यासलक्षणमुक्तमित्याहुः । अपरे  तु स्मृतिरूपः स्मर्यमाणसदृशः, सादृस्यं च प्रमामाजन्यज्ञानविषयत्वं स्मृत्यारोपयोः प्रमाणाजन्यत्वात् । पूर्वदृष्टपदतज्जातीयपरं, अभिनवरजतादेहे पूर्वदृष्टत्वाभावात् । तथा च प्रमाणाजन्यज्ञानविषयत्वे सति पूर्वदृष्टजातीयत्वं प्रातीतिकाध्यासलक्षणं ताभ्यामुक्तम् । परत्रावभासशब्दाभ्यामध्यासमात्रलक्षणं व्याख्यातमेव । तत्र स्मर्यमाणगङ्गादौ अभिनवघटे चातिव्याप्तिनिरासाय प्रमाणेत्यादि पदद्वयमित्याहुः । तत्रार्थाध्यासे स्मर्यमाणसदृशः परत्र पूर्वदर्शनादवभास्यत इति योजना । ज्ञानाध्यासे तु स्मृतिसदृशः परत्र पूर्वदर्शनादवभास इति वाक्यं योजनीयमिति संक्षेपः । </p>
</div>
<div class="VyakhyaDescriptor" id="">
	<p class="Avataranika">ननु अध्यासे वादिविप्रतिपत्तेः कथमुक्तलक्षणसिद्धिरित्याशङ्क्याधिष्ठानारोप्यस्वरूपविवादेऽपि परत्र परावभास इति लक्षणे संवाद्युक्तिभिः सत्याधिष्ठाने मिथ्यार्थावभाससिद्धेः सर्वतन्त्रसिद्धान्त इदं लक्षणमिति मत्वा अन्यथात्मख्यातिवादिनोर्मतमाह - </p>
	<p class="prateeka">तं केचिदिति । </p>
	<p class="Vyakhya">केचिदन्यथाख्यातिवादिनोऽन्यत्र शुक्त्यादावन्यधर्मस्य स्वावयवधर्मस्य देशान्तरस्थरूप्यादेरध्यास इति वदन्ति ।आत्मख्यातिवादिनस्तु बाह्यशुक्त्यादौ बुद्धिरूपात्मनो धर्मस्य रजतस्याध्यासः, आन्तरस्य रजतस्य बहिर्वदवभास इति वदन्तीत्यर्थः । </p>
</div>
<div class="VyakhyaDescriptor" id="">
	<p class="Avataranika">अख्यातिमतमाह - </p> 
	<p class="prateeka">केचिदिति । </p>
	<p class="Vyakhya">यत्र यस्याध्यासो लोकसिद्धस्तयोरर्थयोस्तद्धियोश्च भेदाग्रहे सति तन्मूलो भ्रमः, इदं रूप्यमिति विशिष्टव्यवहार इति वदन्तीत्यर्थः । तैरपि  विशिष्टव्यवहारान्यथानुपपत्त्या विशिष्टभ्रान्तेः स्वीकार्यत्वात्, परत्र परावभाससंमतिरिति भावः । </p>
</div>
<div class="VyakhyaDescriptor" id="">
	<p class="Avataranika">शून्यमतमाह - </p> 
	<p class="prateeka">अन्ये त्विति । </p>
	<p class="Vyakhya">तस्यैवाधिष्ठानस्य शुक्त्यादेर्विपरीतधर्मत्वकल्पनां विपरीतो विरुद्धो धर्मो यस्य तद्भावस्तस्य रजतादेरत्यन्तासतः कल्पनामाचक्षत इत्यर्थः । </p>
</div>
<div class="VyakhyaDescriptor" id="">
	<p class="Avataranika">एतेषु मतेषु परत्र परावभासत्वलक्षणसंवादमाह - </p> 
	<p class="prateeka">सर्वथापि त्विति । </p>
	<p class="Vyakhya">अन्यथाख्यातित्वादिप्रकारविवादेऽप्यध्यासः परत्र परावभासत्वलक्षणं न जहातीत्यर्थः । शुक्तावपरोक्षस्य रजतस्य देशान्तरे  बुद्धौ वा सत्त्वायोगात्शून्यत्वे प्रत्यक्षत्वायोगात्, शुक्तौ सत्ते  बाधायोगात्मिथ्यात्वमेवेति भावः । </p>
</div>
<div class="VyakhyaDescriptor" id="">
	<p class="Avataranika">आरोप्यमिथ्यात्वे न युक्त्यपेक्षा, तस्यानुभवसिद्धत्वादित्याह - </p>
	<p class="prateeka">तथा चेति । </p>
	<p class="Vyakhya">बाधानन्तरकालीनोऽयमनुभवः, तत्पूर्वं शुक्तिकात्वज्ञानायोगात्, रजतस्य बाधाप्रत्यक्षसिद्धं मिथ्यात्वं वच्छब्देनोच्यते । </p>
</div>
<div class="VyakhyaDescriptor" id="">
	<p class="Avataranika">आत्मनि निरूपाधिकेऽहङ्काराध्यासे दृष्टान्तमुक्त्वा ब्रह्मजीवावान्तरभेदस्याविद्याद्युपाधिकस्याध्यासे दृष्टान्तमाह - </p>
	<p class="prateeka">एक इति । </p>
	<p class="Vyakhya">द्वितीयचन्द्रसहितवदेक एवाङ्गुल्या द्विधा भातीत्यर्थः । लक्षणप्रकरणोपसंहारार्थ इति शब्दः । </p>
</div>
<div class="VyakhyaDescriptor" id="">
	<p class="Avataranika">भवत्वध्यासः शुक्त्यादौ, आत्मनि तु न संभवतीत्याक्षिपति - </p>
	<p class="prateeka">कथं पुनरिति । </p>
</div>
<div class="VyakhyaDescriptor" id="">
	<p class="Avataranika">यत्रापरोक्षाध्यासाधिष्ठानत्वं तत्रेन्द्रियसंयुक्तत्वं विषयत्वं चेति व्याप्तिः शुक्त्यादौ दृष्टा । तत्र व्यापकाभावादात्मनोऽधिष्ठानत्वं न संभवतीत्यभिप्रेत्याह - </p>
	<p class="prateeka">प्रत्यगात्मनीति । </p>
	<p class="Vyakhya">प्रतीचि पूर्ण इन्द्रियाग्राह्ये विषयस्याहङ्कारादेस्तद्धर्माणां चाध्यासः कथमित्यर्थः । </p>
</div>
<div class="VyakhyaDescriptor" id="">
	<p class="Avataranika">उक्तव्याप्तिमाह - </p>
	<p class="prateeka">सर्वो हीति । </p>
	<p class="Vyakhya">पुरोऽवस्थितत्वमिन्द्रियसंयुक्तत्वम् । </p>
</div>
<div class="VyakhyaDescriptor" id="">
	<p class="Avataranika">नन्वात्मनोऽप्यधिष्ठानत्वार्थं विषयत्वादिकमस्त्वित्यत आह - </p>
	<p class="prateeka">युष्मदिति । </p>
	<p class="Vyakhya">इदंप्रत्ययानर्हस्य प्रत्यगात्मनो न चक्षुषा गृह्यतेऽइत्यादि श्रुतिमनुसृत्य त्वमविषयत्वं ब्रवीषि । संप्रत्यासलोभेन विषयत्वाङ्गीकारे श्रुतिसिद्धान्तयोर्बाधः स्यादित्यर्थः । </p>
</div>
<div class="VyakhyaDescriptor" id="">
	<p class="Avataranika">आत्मन्यध्याससंभावनां प्रतिजानीते - </p>
	<p class="prateeka">उच्यत इति । </p>
</div>
<div class="VyakhyaDescriptor" id="">
	<p class="Avataranika">अधिष्ठानारोप्ययोरेकस्मिन् ज्ञाने भासमानत्वमात्रमध्यासव्यापकं, तच्च भानप्रयुक्तसंशयनिवृत्त्यादिफलभाक्त्वं, तदेव भानभिन्नत्वघटितं विषयत्वं, तन्न व्यापकं, गौरवादिति मत्वाह - </p>
	<p class="prateeka">न तावदिति । </p>
	<p class="Vyakhya">अयमात्मा नियमेनाविषयो न भवति । </p>
</div>
<div class="VyakhyaDescriptor" id="">
	<p class="Avataranika">तत्र हेतुमाह - </p>
	<p class="prateeka">अस्मदिति । </p>
	<p class="Vyakhya">अस्मप्रत्ययोऽहमित्यध्यासस्तत्र भासमानत्वादित्यर्थः । अस्मदर्थचिदात्मा प्रतिबिम्बितत्वेन यत्र प्रतीयते सोऽस्मत्प्रत्ययोऽहङ्कारस्तत्र भासमानत्वादिति वार्थः । न चाध्यासे सति भासमानत्वं तस्मिन्सति स इति परस्पराश्रय इति वाच्यम् , अनादित्वात् , पूर्वाभ्यासे भासमानात्मन उत्तराध्यासाधिष्ठानत्वसंभवात् ॥ </p>
</div>
<div class="VyakhyaDescriptor" id="">
	<p class="Avataranika">नन्वहमित्यहङ्कारविषयकभानरूपस्यात्मनो भासमानत्वं कथं, तद्विषयत्वं विना तत्फलभाक्त्वायोगादित्यत आह - </p>
	<p class="prateeka">अपरोक्षत्वाच्चेति । </p>
	<p class="Vyakhya">चशब्दः शङ्कानिरासार्थः । स्वप्रकाशत्वादित्यर्थः । </p>
</div>
<div class="VyakhyaDescriptor" id="">
	<p class="Avataranika">स्वप्रकाशत्वं साधयति - </p>
	<p class="prateeka">प्रत्यगिति । </p>
	<p class="Vyakhya">आबालपण्डितमात्मनः संशयादिशून्यत्वेन प्रसिद्धेः स्वप्रकाशत्वमित्यर्थः । अतः स्वप्रकाशत्वेन भासमानत्वादात्मनोऽध्यासाधिष्ठानत्वं संभवतीति भावः । </p>
</div>
<div class="VyakhyaDescriptor" id="">
	<p class="Avataranika">यदुक्तमपरोक्षाध्यासाधिष्ठानत्वस्येन्द्रियसंयुक्ततया ग्राह्यत्वं व्यापकमिति तत्राह - </p>
	<p class="prateeka">न चायमिति । </p>
</div>
<div class="VyakhyaDescriptor" id="">
	<p class="Avataranika">तत्र हेतुमाह - </p>
	<p class="prateeka">अप्रत्यक्षेऽपीति । </p>
	<p class="Vyakhya">इन्द्रियग्राह्येऽपीत्यर्थः । बाला अविवेकिनः तलमिन्द्रनीलकटाहकल्पं नभो मलिनं पितमित्येवमपरोक्षमध्यस्यन्ति, तत्रेन्द्रियग्राह्यत्वं नास्तीति व्यभिचारान्न व्याप्तिः । एतेनात्मानामानात्मनोः सादृश्याभावान्नाध्यास इत्यपास्तम्, नीलनभसोस्तदभावेऽप्यध्यासदर्शनात् । सिद्धान्ते आलोकाकारचाक्षुषवृत्त्यभिव्यक्तसाक्षिवेद्यत्वं नभसि इति ज्ञेयम् । </p>
</div>
<div class="VyakhyaDescriptor" id="">
	<p class="Avataranika">संभावनां निगमयति - </p>
	<p class="prateeka">एवमिति । </p>
</div>
<div class="VyakhyaDescriptor" id="">
	<p class="Avataranika">ननु ब्रह्मज्ञाननाश्यत्वेन सूत्रितामविद्यां हित्वा अध्यासः किमिति वर्ण्यत इत्यत आह - </p>
	<p class="prateeka">तमेतमिति । </p>
	<p class="Vyakhya">आक्षिप्तं समाहितमुक्तलक्षणलक्षितमध्यासमविद्याकार्यत्वादविद्येति मन्यन्त इत्यर्थः । </p>
</div>
<div class="VyakhyaDescriptor" id="">
	<p class="Avataranika">विद्यानिवर्त्यत्वाच्चास्याविद्यात्वमित्याह - </p>
	<p class="prateeka">तद्विवेकेनेति । </p>
	<p class="Vyakhya">अध्यस्तनिषेधेनाधिष्ठानस्वरूपनिर्धारणं विद्यामध्यासनिवर्तिकामाहुरित्यर्थः । </p>
</div>
<div class="VyakhyaDescriptor" id="">
	<p class="Avataranika">तथापि कारणाविद्यां त्यक्त्वा कार्याविद्या किमिति वर्ण्यते तत्राह - </p>
	<p class="prateeka">तत्रेति । </p>
	<p class="Vyakhya">तस्मिन्नध्यासे उक्तन्यायेनाविद्यात्मके सतीत्यर्थः । मूलाविद्ययाः सषुप्तावनर्थत्वादर्शनात्कार्यात्मना तस्या अनर्थत्वज्ञापनार्थं तद्वर्णनमिति भावः । अध्यस्तकृतगुणदोषाभ्यामधिष्ठानं न लिप्यत इत्यक्षरार्थः । </p>
</div>
<div class="VyakhyaDescriptor" id="">
	<p class="Avataranika">एवमध्यासस्य लक्षणसंभावने उक्त्वा प्रमाणमाह - </p>
	<p class="prateeka">तमेतमिति । </p>
	<p class="Vyakhya">तं वर्णितमेवं साक्षिप्रत्यक्षसिद्धं पुरस्कृत्य हेतुं कृत्वा लौकिकः कर्मशास्त्रीयो मोक्षशास्त्रीयश्चेति त्रिविधो व्यवहारः प्रवर्तत इत्यर्थः | </p>
</div>
<div class="VyakhyaDescriptor" id="">
	<p class="Avataranika">तत्र विधिनिषेधपराणि कर्मशास्त्राण्यृग्वेदादीनि, विधिनिषेधशून्यप्रत्यग्ब्रह्मपराणि मोक्षशास्त्राणि वेदान्तवाक्यानीति विभागः । एवं व्यवहारहेतुत्वेनाध्यासे प्रत्यक्षसिद्धेऽपि प्रमाणान्तरं पृच्छति - </p>
	<p class="prateeka">कथं पुनरिति । </p>
	<p class="Vyakhya">अविद्यावानहमित्यध्यासवानात्मा प्रमाता स विषय आश्रयो येषां तानि अविद्यावद्विषयाणीति विग्रहः । तत्तत्प्रमेयव्यवहारहेतुभूतायाः प्रमाया अध्यासात्मकप्रमात्राश्रितत्वात्प्रमाणानामविद्यावद्विषयत्वं यद्यपि प्रत्यक्षं तथापि पुनरपि कथं केन प्रमाणेनाविद्यावद्विषयत्वमिति योजना । यद्वाविद्यावद्विषयाणि कथं  प्रमाणानि स्युः, आश्रयदोषादप्रामाण्यापत्तेरित्याक्षेपः । </p>
</div>
<div class="VyakhyaDescriptor" id="">
	<p class="Avataranika">तत्र प्रमाणप्रश्ने व्यवहारार्थापत्तिं, तल्लिङ्गानुमानं चाह - </p>
	<p class="prateeka">उच्यते इत्यादिना तस्मादित्यन्तेन । </p>
	<p class="Vyakhya">देवदत्तकर्तृको व्यवहारः, तदीयदेहादिष्वहंममाध्यासमूलः, तदन्वयव्यतिरेकानुसारित्वात् , यदित्थं तत्तथा, यथा मृन्मूलो घट इति प्रयोगः । </p>
</div>
<div class="VyakhyaDescriptor" id="">
	<p class="Avataranika">तत्र व्यतिरेकं दर्शयति - </p>
	<p class="prateeka">देहेति । </p>
	<p class="Vyakhya">देवदत्तस्य सुषुप्तावध्यासाभावे व्यवहाराभावो दृष्टः, चाग्रत्स्वप्नयोरध्यासे सति व्यवहार इत्यन्वयः स्फुटत्वान्नोक्तः । अनेन लिङ्गेन कारणतयाध्यासः सिध्यति, व्यवहाररूपकार्यानुपपत्या वेति भावः ।  </p>
</div>
<div class="VyakhyaDescriptor" id="">
	<p class="Avataranika">ननु मनुष्यत्वादिजातिमति देहेऽहमित्याभिमानमात्राद्व्यवहारः सिध्यतु किमिन्द्रियादिषु ममाभिमानेनेत्याशङ्क्याह - </p>
	<p class="prateeka">नहीति । </p>
	<p class="Vyakhya">इन्द्रियपदं लिङ्गादेरप्युपलक्षणं, प्रत्यक्षादीत्यादिपदप्रयोगात् । तथा च प्रत्यक्षलिङ्गादिप्रयुक्तो यो व्यवहारो द्रष्टा अनुमाता श्रोताहमित्यादिरूपः स इन्द्रियादीनि ममतास्पदान्यगृहीत्वा न संभवतीत्यर्थः । यद्वा तानि ममत्वेनानुपादाय यो व्यवहारः स नेति योजना । पूर्वत्रानुपादानासंभवक्रिययोरेको व्यवहारः कर्ता इति क्त्वाप्रत्ययः साधुः । उत्तरत्रानुपादानव्यवहारयोरेकात्मकर्तृकत्वात् , तत्साधुत्वमिति भेदः । इन्द्रियादिषु ममेत्यध्यासभावेऽन्धादेरिव द्रष्टृत्वादिव्यवहारो न स्यादिति भावः । </p>
</div>
<div class="VyakhyaDescriptor" id="">
	<p class="Avataranika">इन्द्रियाध्यासेनैव व्यवहारादलं देहाध्यासेनेत्यत आह - </p>
	<p class="prateeka">न चेति । </p>
	<p class="Vyakhya">इन्द्रियाणामधिष्ठानमाश्रयः । शरीरमित्यर्थः । </p>
</div>
<div class="VyakhyaDescriptor" id="">
	<p class="Avataranika">नन्वस्त्वात्मना संयुक्तं शरीरं तेषामाश्रयः किमध्यासेनेत्यत्राह - </p>
	<p class="prateeka">न चानध्यस्तात्मभावेनेति । </p>
	<p class="Vyakhya">अनध्यस्त आत्मभावः आत्मतादात्म्यं  यस्मिन् तनेत्यर्थः । ‘असङ्गो हि’ इति श्रुतेः, आध्यासिक एव देहात्मनोः संबन्धो न संयोगादिरिति भावः । </p>
</div>
<div class="VyakhyaDescriptor" id="">
	<p class="Avataranika">नन्वात्मनो देहादिभिराध्यासिकसंबन्धोऽपि मास्तु, स्वतश्चेतनतया प्रमातृत्वोपपत्तेः । न च सुषुप्तौ प्रमातृत्वापत्तिः करणोपरमादिति तत्राह - </p>
	<p class="prateeka">न चैतस्मिन्निति । </p>
	<p class="Vyakhya">प्रमाश्रयत्वं हि प्रमातृत्वम् । प्रमा यदि नित्यचिन्मात्रं तर्ह्याश्रयत्वायोगः करणवैयर्थ्यं च । यदि वृत्तिमात्रं, जगदान्ध्यप्रसङ्गः, वृत्तेर्जडत्वात् । अतो वृत्तीद्धो बोधः प्रमा, तदाश्रयत्वमसङ्गस्यात्मनो वृत्तिमन्मनस्तादात्म्याध्यासं विना न संभवतीति भावः । देहाध्यासे, तद्धर्माध्यासे चासतीत्यक्षरार्थः । </p>
</div>
<div class="VyakhyaDescriptor" id="">
	<p class="Avataranika">तर्ह्यात्मनः प्रमातृत्वं मास्तु इति वदन्तं प्रत्याह - </p>
	<p class="prateeka">न चेति । </p>
</div>
<div class="VyakhyaDescriptor" id="">
	<p class="Avataranika">तस्मादात्मनः प्रमातृत्वादिव्यवहारार्थमध्यासोऽङ्गीकर्तव्य इत्यनुमानार्थापत्त्योः फलमुपसंहरति - </p>
	<p class="prateeka">तस्मादिति । </p>
	<p class="Vyakhya">प्रमाणसत्त्वादित्यर्थः । </p>
</div>
<div class="VyakhyaDescriptor" id="">
	<p class="Avataranika">यद्वा प्रमाणप्रश्नं समाधायाक्षेपं परिहरति - </p>
	<p class="prateeka">तस्मादिति । </p>
	<p class="Vyakhya">अहमित्यध्यासस्य प्रमात्रन्तर्गतत्वेनादोषत्वात् , अविद्यावदाश्रयाण्यपि प्रमाणान्येवेति योजना । सति प्रमातरि पश्चाद्भवन् दोष इत्युच्यते, यथा काचादिः । अविद्या तु प्रमात्रन्तर्गतत्वान्न दोषः, येन प्रत्यक्षादीनामप्रामाण्यं भवेदिति भावः । </p>
</div>
<div class="VyakhyaDescriptor" id="">
	<p class="Avataranika">ननु यदुक्तमन्वयव्यतिरेकाभ्यां व्यवहारोऽध्यासकार्य इति, तदयुक्तं विदुषामध्यासाभावेऽपि व्यवहारदृष्टेरित्यत आह - </p>
	<p class="prateeka">पश्वादिभिश्चेति । </p>
	<p class="Vyakhya">चशब्दः शङ्कानिरासार्थः, किं विद्वत्त्वं ब्रह्मास्मीति साक्षात्कारः उत यौक्तिकमात्मानात्मभेदज्ञानम् । आद्ये बाधिताध्यासानुवृत्त्या व्यवहार इथि समन्वयसूत्रे वक्ष्यते । द्वितीये परोक्षज्ञानस्यापरोक्षभ्रान्त्यनिवर्तकत्वात् , विवेकिनामपि व्यवहारकाले पश्वादिभिरविशेषात् अध्यासवत्त्वेन तुल्यत्वाद्व्यवहारोऽध्यासकार्य इति युक्तमित्यर्थः । अत्रायं प्रयोगःविवेकिनोऽध्यासवन्तः व्यवहारवत्त्वात् , पश्वादिवदिति । </p>
</div>
<div class="VyakhyaDescriptor" id="">
	<p class="Avataranika">तत्र संग्रहवाक्यं व्याकुर्वन् दृष्टान्ते हेतुं स्फुटयति - </p>
	<p class="prateeka">यथाहीति । </p>
</div>
<div class="VyakhyaDescriptor" id="">
	<p class="Avataranika">विज्ञानस्यानुकूलत्वं प्रतिकूलत्वं चेष्टानिष्ठसाधनगोचरत्वं, तदेवोदाहरति - </p>
	<p class="prateeka">यथेति । </p>
	<p class="Vyakhya">अयं दण्डो मदनिष्टसाधनं, दण्डत्वात्, अनुभूतदण्डवत्, इदं तृणमिष्टसाधनम् , अनुभूततृणवदित्यनुमाय व्यवहारन्तीत्यर्थः । </p>
</div>
<div class="VyakhyaDescriptor" id="">
	<p class="Avataranika">अधुना हेतोः पक्षधर्मतामाह - </p>
	<p class="prateeka">एवमिति । </p>
	<p class="Vyakhya">व्युत्पन्नचित्ता अपीत्यन्वयः । विवेकिनोऽपीत्यर्थः । </p>
</div>
<div class="VyakhyaDescriptor" id="">
	<p class="Avataranika">फलितमाह - </p>
	<p class="prateeka">अत इति । </p>
	<p class="Vyakhya">अनुभवबलादित्यर्थः । </p>
</div>
<div class="VyakhyaDescriptor" id="">
	<p class="prateeka">समान इति । </p>
	<p class="Vyakhya">अध्यासकार्यत्वेनतुल्येत्यर्थः । </p>
</div>
<div class="VyakhyaDescriptor" id="">
	<p class="Avataranika">नन्वस्माकं प्रवृत्तिरध्यासादिति न पश्वादयो ब्रुवन्ति, नापि परेषामेतत्प्रत्यक्षम् , अतः साध्यविकलो दृष्टान्त इति नेत्याह - </p>
	<p class="prateeka">पश्वादीनां चेति । </p>
	<p class="Vyakhya">तेषामात्मानात्मनोर्ज्ञानमात्रमस्ति न विवेकः, उपदेशाभावात् । अतः सामग्रीसत्त्वादध्यासस्तेषां प्रसिद्ध इत्यर्थः । </p>
</div>
<div class="VyakhyaDescriptor" id="">
	<p class="Avataranika">निगमयति - </p>
	<p class="prateeka">तत्सामान्येति । </p>
	<p class="Vyakhya">तैः पश्वादिभिः सामान्यं व्यवहारवत्त्वं तस्य दर्शनाद्विवेकिनामप्ययं व्यवहारः समान इति निश्चीयत इति संबन्धः । समानत्वं व्यवहारस्याध्यासकार्यत्वेनेत्युक्तं पुरस्तात् । </p>
</div>
<div class="VyakhyaDescriptor" id="">
	<p class="Avataranika">तत्रोक्तान्वयव्यतिरेकौ स्मारयति - </p>
	<p class="prateeka">तत्काल इति । </p>
	<p class="Vyakhya">तस्याध्यासस्य काल एव कालो यस्य स तत्कालः । यदा अध्यासस्तदा व्यवहारः, तदभावे सुषुप्तौ तदभाव इत्युक्तान्वयादिमानिति यावत् । अतो व्यवहारलिङ्गाद्विवेकिनामपि देहादिष्वहंममाभिमानोऽस्तीत्यनवद्यम् । </p>
</div>
<div class="VyakhyaDescriptor" id="">
	<p class="Avataranika">ननु लौकिकव्यवहारस्याध्यासिकत्वेऽपि ज्योतिष्टोमादिव्यवहारस्य नाध्यासजन्यत्वं, तस्य देहातिरिक्तात्मज्ञानपूर्वकत्वादित्याशङ्क्य हेतुमङ्गीकरोति - </p>
	<p class="prateeka">शास्त्रीये त्विति । </p>
</div>
<div class="VyakhyaDescriptor" id="">
	<p class="Avataranika">तर्हि कथं वैदिककर्मणोऽध्यासजन्यत्वसिद्धिरित्याशङ्क्य किं तत्र देहान्यात्मधीमात्रमपेक्षितमुत, आत्मतत्त्वज्ञानं, आद्ये तस्याध्यासाबाधकत्वात्तत्सिद्धिरित्याह - </p>
	<p class="prateeka">तथापीति । </p>
</div>
<div class="VyakhyaDescriptor" id="">
	<p class="Avataranika">न द्वितीय इत्याह - </p>
	<p class="prateeka">न वेदान्तेति । </p>
	<p class="Vyakhya">क्षुत्पिपासादिग्रस्तो जातिविशेषवानहं संसारीति ज्ञानं कर्मण्यपेक्षितं न तद्विपरीतात्मतत्त्वज्ञानम् , अनुपयोगात्प्रवृत्तिबाधाच्चेत्यर्थः । </p>
</div>
<div class="VyakhyaDescriptor" id="">
	<p class="Avataranika">शास्त्रीयकर्मणोऽध्यासजन्यत्वं निगमयति - </p>
	<p class="prateeka">प्राक्चेति । </p>
</div>
<div class="VyakhyaDescriptor" id="">
	<p class="Avataranika">अध्यासे आगमं प्रमाणयति - </p>
	<p class="prateeka">तथा हीति । </p>
	<p class="Vyakhya">यथा प्रत्यक्षानुमानार्थापत्तयोऽध्यासे  प्रमाणं तथागमोऽपीत्यर्थः । ‘ब्राह्मणो यजेत’ ‘न ह वै स्नात्वा भिक्षेत’ ‘अष्टवर्षं ब्राह्मणमुपनयीत’ ‘कृष्णकेशोऽग्नीनादधीत’ इत्यागमो ब्राह्मणादिपदैरधिकारिणं वर्णाद्यभिमानिनमनुवदन्नध्यासं गमयतीति भावः । </p>
</div>
<div class="VyakhyaDescriptor" id="">
	<p class="Avataranika">एवमध्यासे प्रमाणसिद्धेऽपि कस्य कुत्राध्यास इति जिज्ञासायां तमुदाहर्तुं लक्षणं स्मारयति - </p>
	<p class="prateeka">अध्यसो नामेति । </p>
</div>
<div class="VyakhyaDescriptor" id="">
	<p class="Avataranika">उदाहरति - </p>
	<p class="prateeka">तद्यथेति । </p>
	<p class="Vyakhya">तल्लक्षणं यथा स्पष्टं भवति तथोदाह्रियत इत्यर्थः । स्वदेहाद्भेदेन प्रत्यक्षाः पुत्रादयो बाह्याः तद्धर्मान्साकल्यादीन्देहविशिष्टात्मन्यध्यस्यति, तद्धर्मज्ञानात्स्वस्मिंस्तत्तुल्यधर्मानध्यस्यतीत्यर्थः । भेदापरोक्षज्ञाने तद्धर्माध्यासायोगात् , अन्यथाख्यात्यनङ्गीकाराच्चेति द्रष्टव्यम् । </p>
</div>
<div class="VyakhyaDescriptor" id="">
	<p class="Avataranika">देहेन्द्रियधर्मान्मनोविशिष्टात्मन्यध्यस्यतीत्याह - </p>
	<p class="prateeka">तथेति । </p>
	<p class="Vyakhya">कृशत्वादिधर्मवतो देहादेरात्मनि तादात्म्येन कल्पितत्वात्तद्धर्माः साक्षादात्मन्यध्यस्ता इति मन्तव्यम् । </p>
</div>
<div class="VyakhyaDescriptor" id="">
	<p class="Avataranika">अज्ञातप्रत्यग्रूपे साक्षीणि मनोधर्माध्यासमाह - </p>
	<p class="prateeka">तथान्तःकरणेति । </p>
</div>
<div class="VyakhyaDescriptor" id="">
	<p class="Avataranika">धर्माध्यासमुक्त्वा तद्वदेव धर्म्यध्यासमाह - </p>
	<p class="prateeka">एवमिति । </p>
	<p class="Vyakhya">अन्तःकरणं साक्षिण्यभेदेनाध्यस्य तद्धर्मान् कामादीनध्यस्यतीति मन्तव्यम् । स्वप्रचारा मनोवृत्तयः । प्रति - प्रातिलोम्येनासज्जङदुःखात्माकाहङ्कारादिविलक्षणतया सच्चित्सुखात्मकत्वेनाञ्चति प्रकाशत इति प्रत्यक् । </p>
</div>
<div class="VyakhyaDescriptor" id="">
	<p class="Avataranika">एवमात्मन्यनात्मतद्धर्माध्यासमुदाहृत्यानात्मन्यात्मनोऽपि संसृष्टत्वेनाध्यासमाह - </p>
	<p class="prateeka">तञ्चेति । </p>
	<p class="Vyakhya">अहमित्यध्यासे चिदात्मनो भानं वाच्यम् , अन्यथा जगदान्ध्यापत्तेः । न चानध्यस्तस्याध्यासे भानमस्ति । तस्माद्रजतादाविदम इवात्मनः संसर्गाध्यास एष्टव्यः । </p>
</div>
<div class="VyakhyaDescriptor" id="">
	<p class="prateeka">तद्विपर्ययेणेति । </p>
	<p class="Vyakhya">तस्याध्यास्तस्य जडस्य  विपर्ययोऽधिष्ठानत्वं, चैतन्यं च तदात्मना स्थितमिति यावत् । तत्राज्ञाने केवलात्मना संसर्गः, मनस्यज्ञानोपहितस्य देहादौ मन उपहितस्येति विशेषः । एवमात्मनि बुद्ध्याद्यध्यासात्कर्तृत्वादिलाभः, बुद्ध्यादौ चात्माध्यसाच्चैतन्यलाभ इति भावः । </p>
</div>
<div class="VyakhyaDescriptor" id="">
	<p class="Avataranika">वर्णिताध्यासमुपसंहरति - </p>
	<p class="prateeka">एवमयमिति । </p>
	<p class="Vyakhya">अनाद्यविद्यात्मकतया कार्याध्यासस्यानादित्वमध्यासात्संस्कारस्ततोऽध्यास इति । प्रवाहतो नैसर्गिकत्वम् । एवमुपादानं निमित्तं चोक्तं भवति । ज्ञानं विना ध्वंसाभावादानन्त्यम् । तदुक्तं भगवद्गीतासु ‘न रूपमस्येह तथोपलभ्यते नान्तो न चादिर्न च संप्रतिष्ठा’ इति । </p>
</div>
<div class="VyakhyaDescriptor" id="">
	<p class="Avataranika">हेतुमुक्ता स्वरूपमाह - </p>
	<p class="prateeka">मिथ्येति । </p>
	<p class="Vyakhya">मिथ्या माया तया प्रतीयत इति प्रत्ययः कार्यप्रपञ्चः तत्प्रतीतिश्चेत्येवंस्वरूप इत्यर्थः । </p>
</div>
<div class="VyakhyaDescriptor" id="">
	<p class="Avataranika">तस्य कार्यमाह - </p>
	<p class="prateeka">कर्तृत्वेति । </p>
</div>
<div class="VyakhyaDescriptor" id="">
	<p class="Avataranika">प्रमाणं निगमयति - </p>
	<p class="prateeka">सर्वेति । </p>
	<p class="Vyakhya">साक्षिप्रत्यक्षमेवाध्यासधर्मिग्राहकं मानम् , अनुमानादिकं तु संभावानार्थमित्यभिप्रेत्य प्रत्यक्षोपसंहारः कृतः । </p>
</div>
<div class="VyakhyaDescriptor" id="">
	<p class="Avataranika">एवमध्यासं वर्णयित्वा तत्साध्ये विषयप्रयोजने दर्शयति - </p>
	<p class="prateeka">अस्येति । </p>
</div>
<div class="VyakhyaDescriptor" id="">
	<p class="Avataranika">कर्तृत्वाद्यनर्थहेतोरध्यासस्य समूलस्यात्यन्तिकनाशो मोक्षः स केनेत्यत आह - </p>
	<p class="prateeka">आत्मेति । </p>
	<p class="Vyakhya">ब्रह्मात्मैक्यसाक्षात्कारस्य प्रतिपत्तिः श्रवणादिभिरप्रतिबन्धेन लाभस्तस्या इत्यर्थः । </p>
</div>
<div class="VyakhyaDescriptor" id="">
	<p class="Avataranika">विद्यायां कारणमाह - </p>
	<p class="prateeka">सर्व इति । </p>
	<p class="Vyakhya">आरभ्यन्ते अधीत्य विचार्यन्ते इत्यर्थः । विचारितवेदान्तानां ब्रह्मात्मैक्यं विषयः, मोक्षः फलमित्युक्तं भवति । अर्थात्तद्विचारात्मकशास्त्रस्यापि ते एव विषयप्रयोजने इति ज्ञेयम् । </p>
</div>
<div class="VyakhyaDescriptor" id="">
	<p class="Avataranika">ननु वेदान्तेषु प्राणाद्युपास्तीनां भानादात्मैक्यमेव तेषामर्थ इति कथमित्यत आह - </p>
	<p class="prateeka">यथा चेति । </p>
	<p class="Vyakhya">शरीरमेव शारीरकं, कुत्सितत्वात् , तन्निवासी शारीरको जीवस्तस्य ब्रह्मत्वविचारो मीमांसा तस्यामित्यर्थः । उपास्तीनां चितैकाग्र्यद्वारात्मैक्यज्ञानार्थत्वात्तद्वाक्यानामपि महातात्पर्यमैक्ये इति वक्ष्यते । एवमध्यासोक्त्या ब्रह्मात्मैक्ये विरोधाभावेन विषयप्रयोजनवत्वाच्छास्त्रमारम्भणीयमिति दर्शिम् ॥ </p>
</div>
<div>॥*॥ इति प्रथमवर्णकम् ॥*॥</div>
<div class="VyakhyaDescriptor" id="">
	<p class="Avataranika">विचारस्य साक्षाद्विषया वेदान्ताः, तेषां गतार्थत्वागतार्थत्वाभ्यामारम्भसंदेहे कृत्स्नस्य वेदस्य विधिपरत्वात् , विधेश्च ‘अथातो धर्मजिज्ञासा’ इत्यादिना पूर्वतन्त्रेण विचारितत्वात् , अवगतार्था एव वेदान्ता इत्यव्यवहितविषयाभावान्नारम्भ इति प्राप्ते ब्रूते - </p>
	<p class="prateeka">वेदान्तेति । </p>
	<p class="Vyakhya">वेदान्तविषयकपूजितविचारात्मकशास्त्रस्य व्याख्यातुमिष्टस्य सूत्रसंदर्भस्येदं प्रथमसूत्रमित्यर्थः । यदि विधिरेव वेदार्थः स्यात्तदा सर्वज्ञो बादरायणो ब्रह्मजिज्ञासां न ब्रूयात् , ब्रह्मणि मानाभावात् । अतो ब्रह्मणो जिज्ञास्यत्वोक्त्या केनापि तन्त्रेणानवगतब्रह्मपरवेदान्तविचार आरम्भणीय इति सूत्रकृद्दर्शयति । तच्च ‘व्याचिख्यासितस्य’ इति पदेन भाष्यकारो बभाषे ॥ </p>
</div>
<div>॥* ॥ इति द्वितीयवर्णकम् ॥* ॥</div>
<div class="VyakhyaDescriptor" id="">
	<p class="Avataranika">एवं वर्णकद्वयेन वेदान्तविचारस्य कर्तव्यतायां विषयप्रयोजनवत्त्वमगतार्थत्वं चेति हेतुद्वयं सूत्रस्यार्थिकार्थं व्याख्यायाक्षरव्याख्यामारभमाणः पुनरप्यधिकारिभावाभावाभ्यां शास्त्रारम्भसंदेहे सति अथशब्दस्यानन्तर्यार्थकत्वोक्त्या अधिकारिणं साधयति - </p>
	<p class="prateeka">तत्राथशब्द इति । </p>
	<p class="Vyakhya">सूत्र इत्यर्थः । </p>
</div>
<div class="VyakhyaDescriptor" id="">
	<p class="Avataranika">‘मङ्गलानन्तरारम्भप्रश्नकार्त्स्न्येष्वथो अथ’ इत्यथशब्दस्य बहवोऽर्थाः सन्ति । तत्र ‘अथ योगानुशासन’ इत्यत्र सूत्रे यथा अथशब्द आरम्भार्थकः योगशास्त्रमारभ्यत इति तद्वदत्र किं न स्यादित्यत आह - </p>
	<p class="prateeka">नाधिकारार्थ इति । </p>
	<p class="Vyakhya">अयमाशयः - किं जिज्ञासापदं ज्ञानेच्छापरमुत विचारलक्षकम् ? आद्येऽथशब्दस्यारम्भार्थत्वे ब्रह्मज्ञानेच्छारभ्यत इति सूत्रार्थः स्यात्स चासंगतः, तस्या अनारभ्यत्वात् । न हि प्रत्यधिकरणमिच्छा क्रियते किन्तु तया विचारः । न द्वितीयः, कर्तव्यपदाध्याहारं विना विचारलक्षकत्वायोगात् , अध्याहृते च तेनैवारम्भोक्तेरथशब्दवैयर्थ्यात् । किन्त्वधिकारिसिद्ध्यर्थमानान्तर्यार्थतैव युक्तेति । </p>
</div>
<div class="VyakhyaDescriptor" id="">
	<p class="Avataranika">अधुना संभावितमर्थान्तरं दूषयति - </p>
	<p class="prateeka">मङ्गलस्येति । </p>
	<p class="Vyakhya">वाक्यार्थो विचारकर्तव्यता न हि तत्र मङ्गलस्य कर्तृत्वादिनान्वयोऽस्तीत्यर्थः । </p>
</div>
<div class="VyakhyaDescriptor" id="">
	<p class="Avataranika">ननु सूत्रकृता शास्त्रादौ मङ्गलं कार्यमित्यथशब्दः प्रत्युक्त इति चेत्सत्यं, न तस्यार्थो मङ्गलं किन्तु च तच्छ्रवणमुच्चारणं च मङ्गलकृत्यं करोति । तदर्थस्त्वानन्तर्यमेवेत्याह - </p>
	<p class="prateeka">अर्थान्तरेति । </p>
	<p class="Vyakhya">अर्थान्तरमानन्तर्यम् । श्रुत्या श्रवणेन शङ्खवीणादिनादश्रवणवदोङ्काराथशब्दयोः श्रवणं मङ्गलफलकम् ।<br />‘ओङ्कारश्चाथशब्दश्च द्वावेतौ ब्रह्मणः पुरा ।<br />कण्ठं भित्त्वा विनिर्यातौ तस्मान्माङ्गलिकाविमौ ॥’<br />इति स्मरणादिति भावः । </p>
</div>
<div class="VyakhyaDescriptor" id="">
	<p class="Avataranika">ननु प्रपञ्चो मिथ्येति प्रकृते सति, अथ मतं प्रपञ्चः सत्य इत्यत्र पूर्वप्रकृतार्थादुत्तरार्थस्यार्थान्तरत्वार्थोऽथशब्दो दृष्टः, तथात्र किं न स्यादित्यत आह - </p>
	<p class="prateeka">पूर्वेति । </p>
	<p class="Vyakhya">फलतः फलस्येत्यर्थः । ब्रह्मजिज्ञासायाः पूर्वम्  अर्थविशेषः प्रकृतो नास्ति यस्मात्तस्या अर्थान्तरत्वमथशब्देनोच्येत । यतः कुतश्चिदन्तरत्वं सूत्रकृता न वक्तव्यं, फलाभावात् । यदि फलस्य जिज्ञासापदोक्तकर्तव्यविचारस्य हेतुत्वेन यत्पूर्वं प्रकृतं तदपेक्षास्तीत्यपेक्षाबलात्प्रकृतहेतुमाक्षिप्य ततोऽर्थान्तरत्वमुच्यते, तदार्थान्तरत्वमानन्तर्येऽन्तर्भवति हेतुफलभावज्ञानायानन्तर्यस्यावश्यं वाच्यत्वात् । तस्मादिदमर्थान्तरमित्युक्ते तस्य हेतुत्वाप्रतीतेः । तस्मादिदमनन्तरमित्युक्ते भवत्येव हेतुत्वप्रतीतिः । न चाश्वादनन्तरो गौरित्यत्र हेतुत्वभानापत्तिरिति वाच्यं, तयोर्देशतः कालतो वा व्यवधानेनानन्तर्यस्यामुख्यत्वात् । अतः सामग्रीफलयोरेव मुख्यमानन्तर्यम् , अव्यवधानात् । तस्मिन्नुक्ते सत्यर्थान्तरत्वं न वाच्यं ज्ञानत्वाद्वैफल्याच्चेति भावः । फलस्य विचारस्य पूर्वप्रकृतहेत्वपेक्षाया बलाद्यदर्थान्तरत्वं तस्यानन्तर्याभेदात् न पृथगथशब्दार्थत्वमित्यध्याहृत्य भाष्यं योजनीयम् । यद्वा पूर्वप्रकृतेऽर्थेऽपेक्षा यस्या अर्थान्तरतायास्तस्याः फलं ज्ञानं तद्द्वारानन्तर्याव्यतिरेकात्तज्ज्ञाने तस्याः ज्ञानतोऽन्तर्भावान्नाथशब्दार्थतेत्यर्थः । </p>
</div>
<div class="VyakhyaDescriptor" id="">
	<p class="Avataranika">नन्वानन्तर्यार्थकत्वेऽप्यानन्तर्यस्यावधिः क इत्याशङ्क्याह - </p>
	<p class="prateeka">सति चेति । </p>
	<p class="Vyakhya">यन्नियमेन पूर्ववृत्तं पूर्वभावि असाधारणकारणं पुष्कलकारणमिति यावत् , तदेवावधिरिति वक्तव्यमित्यर्थः । </p>
</div>
<div class="VyakhyaDescriptor" id="">
	<p class="Avataranika">नन्वस्तु धर्मविचार इव ब्रह्मविचारेऽपि वेदाध्ययनं पुष्कलकारणमित्यत आह - </p>
	<p class="prateeka">स्वाध्यायेति । </p>
	<p class="Vyakhya">समानं ब्रह्मविचारे साधारणकारणं न पुष्कलकारणमित्यर्थः । </p>
</div>
<div class="VyakhyaDescriptor" id="">
	<p class="Avataranika">ननु संयोगपृथक्त्वन्यायेन ‘यज्ञेन दानेन’ इत्यादिश्रुत्या ‘यज्ञादिकर्माणि ज्ञानाय विधीयन्ते’ इति सर्वापेक्षाधिकरणे वक्ष्यते । तथा च पूर्वतन्त्रेण तदवबोधः पुष्कलकारणमिति शङ्कते - </p>
	<p class="prateeka">नन्विति । </p>
	<p class="Vyakhya">इह ब्रह्मजिज्ञासायां विशेषोऽसाधारणं कारणम् । [‘एकस्य तूभयार्थत्वे संयोगपृथक्त्व’ इति जैमिनीसूत्रं, तदर्थस्तु - एकस्य कर्मण उभयार्थत्वेऽनेकफलसंबन्धे संयोगः उभयसंबन्धबोधकं वाक्यं तस्य पृथक्त्वं भेदः स हेतुः । ततशचात्रापि ज्योतिष्टोमादिकर्मणां स्वर्गादिफलकानामपि ‘यज्ञेन दानेन’ इत्यादि वचनात् ज्ञानार्थत्वं चेति ।] </p>
</div>
<div class="VyakhyaDescriptor" id="">
	<p class="Avataranika">परिहरति - </p>
	<p class="prateeka">नेत्यादिना । </p>
	<p class="Vyakhya">अयमाशयः - न तावत्पूर्वतन्त्रस्थं न्यायसहस्रं ब्रह्मज्ञाने तद्विचारे वा पुष्कलं कारणं, तस्य धर्मनिर्णयमात्रहेतुत्वात् । नापि कर्मनिर्णयः, तस्यानुष्ठानहेतुत्वात् । न हि धूमाग्न्योरिव धर्मब्रह्मणोर्व्याप्तिरस्ति, यया धर्मज्ञानात् ब्रह्मज्ञानं भवेत् । यद्यपि शुद्धिविवेकादिद्वारा कर्माणि हेतवः, तथापि तेषां नाधिकारिविशेषणत्वम् , अज्ञातानां तेषां जन्मान्तरकृतानामपि फलहेतुत्वात् । अधिकारिविशेषणं ज्ञायमानं प्रवृत्तिपुष्कलकारणमानन्तर्यावधित्वेन वक्तव्यम् । अतः कर्माणि, तदवबोधः, तन्न्यायविचारो वा नावधिरिति न ब्रह्मजिज्ञासाया धर्मजिज्ञासानन्तर्यमिति । </p>
</div>
<div class="VyakhyaDescriptor" id="">
	<p class="Avataranika">ननु धर्मब्रह्मजिज्ञासयोः कार्यकारणत्वाभावेऽप्यानन्तर्योक्तिद्वारा क्रमज्ञानार्थोऽथशब्दः । ‘हृदयस्याग्रेऽवद्यत्यथ जिह्वया अथ वक्षसः’ इत्यवदानानां क्रमज्ञानार्थाथशब्दवदित्याशङ्क्याह - </p>
	<p class="prateeka">यथेति । </p>
	<p class="Vyakhya">अवदानानामानन्तर्यनियमः क्रमो यथाथशब्दार्थस्तस्य विवक्षितत्वात् न तथेह धर्मब्रह्मजिज्ञासयोः क्रमो विवक्षितः, एककर्तृकत्वाभावेन तयोः क्रमानपेक्षणात् । अतो न क्रमार्थोऽथशब्द इत्यर्थः । </p>
</div>
<div class="VyakhyaDescriptor" id="">
	<p class="Avataranika">ननु तयोरेककर्तृत्वं कुतो नास्तीत्यत आह - </p>
	<p class="prateeka">शेषेति । </p>
	<p class="Vyakhya">येषामेकप्रधानशेषता, यथावदानानां प्रयाजादीनां च । ययोश्च शेषशेषित्वं, यथा प्रयाजदर्शयोः । यस्य चाधिकृताधिकारत्वं, यथा अपां प्रणयनं दर्शपूर्णमासाङ्गमाश्रित्य ‘गोदोहनेन पशुकामस्य’ इति विहितस्य गोदोहनस्य । यथा वा ‘दर्शपूर्णमासाभ्यामिष्ट्वा सोमेन यजेत’ इति दर्शाद्युत्तरकाले विहितस्य सोमयागस्य दर्शाद्यधिकृताधिकारत्वं तेषामेककर्तृकत्वं भवति । ततश्चैकप्रयोगवचनगृहीतानां तेषां युगपदनुष्ठानसंभवात्क्रमाकाङ्क्षायां श्रुत्यादिभिर्हि क्रमो बोध्यते, नैवं जिज्ञासयोः शेषशेषित्वे श्रुतिलिङ्गादिकं मानमस्ति । ननु ‘ब्रह्मचर्यं समाप्य गृही भवेत् गृहाद्वनी भूत्वा प्रव्रजेच्च’ इति श्रुत्या,<br />‘अधीत्य विधिवद्वेदान् पुत्रानुत्पाद्य धर्मतः ।<br />इष्ट्वा च शक्तितो यज्ञैर्मनो मोक्षेनिवेशयेत्’ ।<br /> इति स्मृत्या चाधिकृताधिकारत्वं भातीति तन्न । ‘ब्रह्मचर्यादेव प्रव्रजेत्’ । ‘आसादयति शुद्धात्मा मोक्षं वै प्रथमाश्रमे ।’ इति  श्रुतिस्मृतिभ्यां त्वयोदाहृतश्रुतिस्मृत्योरशुद्धचित्तविषयत्वावगमात् । एतदुक्तं भवति यदि जन्मान्तरकृतकर्मभिः शुद्धं चित्तं तदा ब्रह्मचर्यादेव संन्यस्यब्रह्म जिज्ञासितव्यं, यदा न शुद्धमिति रागेण ज्ञायते तदा गृही भवेत् , तत्राप्यशुद्धौ वनीभवेत्तत्राप्यशुद्धौ तथैव कालमाकलयेत् , वने शुद्धौप्रव्रजेदिति । तथा च श्रुतिः - ‘यदहरेव विरजेत्तदहरेव प्रव्रजेत्’ इति । तस्मान्नानयोरधिकृताधिकारत्वे किञ्चिन्मानमिति भावः । </p>
</div>
<div class="VyakhyaDescriptor" id="">
	<p class="Avataranika">ननु मीमांसयोः शेषशेषित्वमधिकृताधिकारत्वं च मास्तु । एकमोक्षफलकत्वेनैककर्तृकत्वं स्यादेव । वदन्ति हि - ‘ज्ञानकर्माभ्यां मुक्तिः’ इति समुच्चयवादिनः । एवमेकवेदार्थजिज्ञास्यकत्वाच्चैककर्तृकत्वम् । तथा चाग्नेयादिषड्यागानामेकस्वर्गफलकानां, द्वादशाध्यायानां चैकधर्मजिज्ञास्यकानां क्रमवत्तयोः क्रमो विवक्षित इति क्रमार्थोऽथशब्द इत्यशङ्क्याह - </p>
	<p class="prateeka">फलेति । </p>
	<p class="Vyakhya">फलभेदाज्जिज्ञास्यभेदाच्च न क्रमो विवक्षित इत्यनुषङ्गः । यथा सौर्यार्यम्णप्राजापत्यचरूणां ब्रह्मवर्चसस्वर्गायुःफलभेदात्, यथा वा कामचिकित्सातन्त्रयोर्जिज्ञास्यभेदान्न क्रमापेक्षा तद्वन्मीमांसयोर्न क्रमापेक्षेति भावः । </p>
</div>
<div class="VyakhyaDescriptor" id="">
	<p class="Avataranika">तत्रफलभेदं विवृणोति - </p>
	<p class="prateeka">अभ्युदयेति । </p>
	<p class="Vyakhya">विषयाभिमुख्येनोदेतीत्यभ्युदयो विषयाधीनं सुखं स्वर्गादिकं तच्च धर्मज्ञानहेतोर्मीमांसयाः फलमित्यर्थः । </p>
</div>
<div class="VyakhyaDescriptor" id="">
	<p class="Avataranika">न केवलं फलस्य स्वरूपतो भेदः किन्तु हेतुतोऽपीत्याह - </p>
	<p class="prateeka">तच्चेति । </p>
</div>
<div class="VyakhyaDescriptor" id="">
	<p class="Avataranika">ब्रह्मज्ञानहेतोर्मीमांसायाः फलं तु तद्विरुद्धमित्याह - </p>
	<p class="prateeka">निश्रेयसेति । </p>
	<p class="Vyakhya">नित्यं निरपेक्षं श्रेयो निश्रेयसं मोक्षस्तत्फलमित्यर्थः । </p>
</div>
<div class="VyakhyaDescriptor" id="">
	<p class="Avataranika">ब्रह्मज्ञानं च स्वोत्पत्तिव्यतिरिक्तमनुष्ठानं नापेक्षत इत्याह - </p>
	<p class="prateeka">न चेति । </p>
	<p class="Vyakhya">स्वरूपतो हेतुतश्च फलभेदान्न समुच्चय इति भावः । </p>
</div>
<div class="VyakhyaDescriptor" id="">
	<p class="Avataranika">जिज्ञास्यभेदं विवृणोति - </p>
	<p class="prateeka">भव्यश्चेति । </p>
	<p class="Vyakhya">भवतीति भव्यः । साध्य इत्यर्थः । </p>
</div>
<div class="VyakhyaDescriptor" id="">
	<p class="Avataranika">साध्यत्वे हेतुमाह - </p>
	<p class="prateeka">नेति । </p>
</div>
<div class="VyakhyaDescriptor" id="">
	<p class="Avataranika">तर्हि तुच्छत्वं, नेत्याह - </p>
	<p class="prateeka">पुरुषेति । </p>
	<p class="Vyakhya">पुरुषव्यापारः प्रयत्नस्तन्त्रं हेतुर्यस्य तत्त्वादित्यर्थः । कृतिसाध्यत्वात्कृतिजनकज्ञानकाले धर्मस्यासत्वं  न तुच्छत्वादित्यर्थः । </p>
</div>
<div class="VyakhyaDescriptor" id="">
	<p class="Avataranika">ब्रह्मणो धर्माद्वैलक्षण्यमाह -</p>
	<p class="prateeka">इह त्विति । </p>
	<p class="Vyakhya">उत्तरमीमांसायामित्यर्थः । भूतमसाध्यम् । </p>
</div>
<div class="VyakhyaDescriptor" id="">
	<p class="Avataranika">तत्र हेतुः - </p>
	<p class="prateeka">नित्येति । </p>
	<p class="Vyakhya">सदा सत्वादित्यर्थः । </p>
</div>
<div class="VyakhyaDescriptor" id="">
	<p class="Avataranika">साध्यासाधयत्वेन धर्मब्रह्मणोः स्वरूपभेदमुक्त्वा हेतुतोऽप्याह - </p>
	<p class="prateeka">नेति । </p>
	<p class="Vyakhya">धर्मवत्कृत्यधीनं नेत्यर्थः । </p>
</div>
<div class="VyakhyaDescriptor" id="">
	<p class="Avataranika">मानतोऽपि भेदमाह - </p>
	<p class="prateeka">चोदनेति । </p>
	<p class="Vyakhya">अज्ञातज्ञापकं वाक्यमत्र चोदना । तस्याः प्रवृत्तिर्बोधकत्वं तद्वैलक्षण्याच्च जिज्ञास्यभेद इत्यर्थः । </p>
</div>
<div class="VyakhyaDescriptor" id="">
	<p class="Avataranika">संग्रहवाक्यं विवृणोति - </p>
	<p class="prateeka">या हीति । </p>
	<p class="Vyakhya">लक्षणं प्रमाणं ‘स्वर्गकामो यजेत’ इत्यादिवाक्यं हि स्वविषये धर्मे यागादिकरणस्वर्गादिफलकभावनारूपे फलहेतुयागादिगोचरनियोगे वा हितसाधने यागादौ वा पुरुषं प्रवर्तयदेवावबोधयति । ‘अयमात्मा ब्रह्म’ इत्यादि त्वमर्थं केवलमप्रपञ्चं ब्रह्म बोधयत्वेव न प्रवर्तयति विषयाभावादित्यर्थः । </p>
</div>
<div class="VyakhyaDescriptor" id="">
	<p class="Avataranika">नन्ववबोध एव विषयस्तत्राह - </p>
	<p class="prateeka">न पुरुष इति । </p>
</div>
<div class="VyakhyaDescriptor" id="">
	<p class="Avataranika">ब्रह्मचोदनया पुरुषोऽवबोधे न प्रवर्तत इत्यत्र हेतुं पूर्ववाक्येनाह - </p>
	<p class="prateeka">अवबोधस्येति । </p>
</div>
<div class="VyakhyaDescriptor" id="">
	<p class="Avataranika">स्वजन्यज्ञाने स्वयं प्रमाणं न प्रवर्तकमित्यत्र दृष्टान्तमाह - </p>
	<p class="prateeka">यथेति । </p>
	<p class="Vyakhya">मानादेव बोधस्य जातत्वात् , जाते च विध्ययोगात् , न वाक्यार्थज्ञाने पुरुषप्रवृत्तिः । तथा च प्रवर्तकमानमेयो धर्मः, उदासीनमानमेयं ब्रह्म, इति जिज्ञास्यभेदात् , न तन्मीमांसयोः क्रमार्थोऽथशब्द इति भावः । </p>
</div>
<div class="VyakhyaDescriptor" id="">
	<p class="Avataranika">एवमथशब्दस्यार्थान्तरासंभवात् आनन्तर्यवाचित्वे सति तदवधित्वेन पुष्कलकारणं वक्तव्यमित्याह - </p>
	<p class="prateeka">तस्मादिति । </p>
</div>
<div class="VyakhyaDescriptor" id="">
	<p class="prateeka">उपदिश्यते । </p>
	<p class="Vyakhya">सूत्रकृतेति शेषः । </p>
</div>
<div class="VyakhyaDescriptor" id="">
	<p class="Avataranika">तत्किमित्यत आह - </p>
	<p class="prateeka">उच्यत इति । </p>
	<p class="Vyakhya">विवेकादीनामागमिकत्वेन प्रामाणिकत्वं पुरस्तादेवोक्तम् । लौकिकव्यापारात् मनस उपरमः शमः बाह्यकरणानामुपरमो दमः । ज्ञानार्थं विहितनित्यादिकर्मसन्यास उपरतिः । शीतोष्णादिद्वन्द्वसहनं तितिक्षा । निद्रालस्यप्रमादत्यागेन मनःस्थितिः समाधानम् । सर्वत्रास्तिकता श्रद्धा । एतत्षट्कप्राप्तिः शमादिसंपत् । अत्र विवेकादीनामुत्तरोत्तरहेतुत्वेनाधिकारिविशेषणत्वं मन्तव्यम् । </p>
</div>
<div class="VyakhyaDescriptor" id="">
	<p class="Avataranika">तेषामन्वयव्यतिरेकाभ्यां ब्रह्मजिज्ञासाहेतुत्वमाह - </p>
	<p class="prateeka">तेष्विति । </p>
	<p class="Vyakhya">यथाकथञ्चित्कुतूहलितया ब्रह्मविचारप्रवृत्तस्यापि फलपर्यन्तं तज्ज्ञानानुदयाद्व्यतिरेकसिद्धिः । </p>
</div>
<div class="VyakhyaDescriptor" id="">
	<p class="Avataranika">अथशब्दव्याख्यानमुपसंहरति - </p>
	<p class="prateeka">तस्मादिति । </p>
</div>
<div class="VyakhyaDescriptor" id="">
	<p class="Avataranika">ननूक्तविवेकादिकं न संभवति, ‘अक्षय्यं ह वै चातुर्मास्ययाजिनः सुकृतम्’ इत्यादिश्रुत्या कर्मफलस्य नित्यत्वेन ततो वैराग्यसिद्धेः । जीवस्य ब्रह्मस्वरूपमोक्षश्चायुक्तः, भेदात्तस्य लोष्टादिवत्पुरुषार्थत्वायोगाच्च । ततो मुमुक्षासंभव इत्याक्षेपपरिहारार्थोऽतःशब्दः तं व्याचष्टे - </p>
	<p class="prateeka">अतःशब्द इति । </p>
	<p class="Vyakhya">अथशब्देनानन्तर्यवाचिना तदवधित्वेनार्थाद्विवेकादिचतुष्टयस्य ब्रह्मजिज्ञासाहेतुत्वं यदुक्तं तस्यार्थिकहेतुत्वस्याक्षेपनिरासायानुवादकोऽतःशब्द इत्यर्थः । </p>
</div>
<div class="VyakhyaDescriptor" id="">
	<p class="Avataranika">उक्तं विवृणोति - </p>
	<p class="prateeka">यस्मादिति । </p>
	<p class="Vyakhya">तस्मादित्युत्तरेण संबन्धः । ‘यदल्पं तन्मर्त्य’ ‘यत्कृतकं तदनित्यम्’ इति न्यायवती ‘तद्यथेह’ इत्यादिश्रुतिः कर्मफलाक्षयत्वश्रुतेर्बाधका । तस्मात्’ अतोऽन्यदार्तम्’ इति श्रुत्या अनात्ममात्रस्यानित्यत्वविवेकात् वैराग्यलाभ इति भावः । </p>
</div>
<div class="VyakhyaDescriptor" id="">
	<p class="Avataranika">मुमुक्षां संभावयति - </p>
	<p class="prateeka">तथेति । </p>
	<p class="Vyakhya">यथा वेदः कर्मफलानित्यत्वं दर्शयति, तथा ब्रह्मज्ञानात् प्रशान्तशोकानिलमपारं स्वयञ्ज्योतिरानन्दं दर्शयतीत्यर्थः । जीवत्वादेरध्यासोक्त्या ब्रह्मत्वसंभव उक्त एवेति भावः । </p>
</div>
<div class="VyakhyaDescriptor" id="">
	<p class="Avataranika">एवमथातःशब्दाभ्यां पुष्कलकारणवतोऽधिकारिणः समर्थनात् शास्त्रमारब्धव्यमित्याह - </p>
	<p class="prateeka">तस्मादिति । </p>
</div>
<div class="VyakhyaDescriptor" id="">
	<p class="Avataranika">सुत्रवाक्यपूरणार्थमध्याहृतकर्तव्यपदान्वयार्थं ब्रह्मजिज्ञासापदेन विचारं लक्षयितुं तस्य स्वाभिमतसमासकथनेनावयवार्थं दर्शयति - </p>
	<p class="prateeka">बह्मण इति । </p>
	<p class="Vyakhya">ननु धर्माय जिज्ञासा इतिवत् ब्रह्मणे जिज्ञासेति चतुर्थीसमासः किं न स्यादिति चेत् । उच्यते जिज्ञासा पदस्य हि मुख्यार्थमिच्छा, तस्याः प्रथमं कर्मकारकमपेक्षितं पश्चात्फलं, ततश्चादौ कर्मज्ञानार्थं षष्ठिसमासो युक्तः । कर्मण्युक्ते सत्यर्थात्फलमुक्तं भवति, इच्छायाः  कर्मण एव फलत्वात् । यथा स्वर्गस्येच्छा इत्युक्ते स्वर्गस्य फलत्वं लभते तद्वत् । अत एव ‘धर्मजिज्ञासा’ इत्यत्रापि ‘सा हि तस्य ज्ञातुमिच्छा’ इति इच्छां गृहीत्वा षष्ठीसमासो दर्शितः । विचारलक्षणायां तु विचारस्य क्लेशात्मकतया प्रथमं फलाकाङ्क्षत्वात् धर्माय जिज्ञासेति चतुर्थीसमास उक्तः, तथा वृत्तिकारैर्ब्रह्मणे जिज्ञासा इत्युक्तं चेदस्तु ज्ञानत्वेन ब्रह्मणः फलत्वादिति । </p>
</div>
<div class="VyakhyaDescriptor" id="">
	<p class="Avataranika">अधुना ब्रह्मपदार्थमाह - </p>
	<p class="prateeka">ब्रह्म चेति । </p>
</div>
<div class="VyakhyaDescriptor" id="">
	<p class="Avataranika">ननु ‘ब्रह्मक्षत्रमिदं ब्रह्म आयाति ब्रह्म स्वयम्भूर्ब्रह्म प्रजापतिः’ इति श्रुतिषु लोके च ब्राह्मणत्वजातौ जीवे वेदे कमलासने च ब्रह्मशब्दः प्रयुज्यत इत्याशङ्क्याह - </p>
	<p class="prateeka">अत एवेति । </p>
	<p class="Vyakhya">जगत्कारणत्वलक्षणप्रतिपादकसूत्रासांगत्यप्रसङ्गादेवेत्यर्थः । </p>
</div>
<div class="VyakhyaDescriptor" id="">
	<p class="Avataranika">वृत्त्यन्तरे शेषे षष्ठीत्युक्तं दूषयति - </p>
	<p class="prateeka">ब्रह्मण इतीति । </p>
	<p class="Vyakhya">संबन्धसामान्यं शेषः । जिज्ञासेत्यत्र सन्प्रत्यवाच्याया इच्छाया ज्ञानं कर्म, तस्य ज्ञानस्य ब्रह्म कर्म । तत्र सकर्मकक्रियायाः कर्मज्ञानं विना ज्ञातुमशक्यत्वात् , इच्छाया विषयज्ञानजन्यत्वाच्च प्रथमापेक्षितं कर्मैव षष्ठ्या वाच्यं न शेष इत्यर्थः । </p>
</div>
<div class="VyakhyaDescriptor" id="">
	<p class="Avataranika">ननु प्रमाणादिकमन्यदेव तत्कर्मास्तु ब्रह्म तु शेषितया संबध्यतां तत्राह - </p>
	<p class="prateeka">जिज्ञास्यान्तरेति । </p>
	<p class="Vyakhya">श्रुतं कर्म त्यक्त्वान्यदश्रुतं कल्पयन् ‘पिण्डमुत्सृज्य करं लेढि’ इति न्यायमनुसरतीति भावः । </p>
</div>
<div class="VyakhyaDescriptor" id="">
	<p class="Avataranika">गूढाभिसंधिः शङ्क्यते - </p>
	<p class="prateeka">नन्विति । </p>
	<p class="Vyakhya">‘षष्ठी शेषे’ इति विधानात् , षष्ठ्या संबन्धमात्रं प्रतीतमपि विशेषाकाङ्क्षायां सकर्मकक्रियासंनिधानात् कर्मत्वे पर्यवस्यतीत्यर्थः । </p>
</div>
<div class="VyakhyaDescriptor" id="">
	<p class="Avataranika">अभिसंधिमजानन्निवोत्तरमाह - </p>
	<p class="prateeka">एवमपीति । </p>
	<p class="Vyakhya">कर्मलाभेऽपि प्रत्यक्षं ‘कर्तृकर्मणोः कृति’ इति सूत्रेण जिज्ञासापदस्याकारप्रत्ययान्तत्वेन कृदन्तस्य योगे विहितं प्रथमापेक्षितं च कर्मत्वं त्यक्त्वा परोक्षमशाब्दं कल्पयत इत्यर्थः । </p>
</div>
<div class="VyakhyaDescriptor" id="">
	<p class="Avataranika">शेषवादी स्वाभिसंधिमुद्धाटयति - </p>
	<p class="prateeka">न व्यर्थ इति । </p>
	<p class="Vyakhya">शेषषष्ठ्यां ब्रह्मसंबन्धिनी जिज्ञासा प्रतिज्ञाता भवति । तत्र यानि ब्रह्माश्रितानि लक्षणप्रमाणयुक्तिज्ञानसाधनफलानि तेषामपि विचारः प्रतिज्ञातो भवति । तज्जिज्ञासाया अपि ब्रह्मज्ञानार्थत्वेन ब्रह्मसंबन्धित्वात् । कर्मणिषष्ठ्यां  तु ब्रह्मकर्मक एव विचारः प्रतिज्ञातो भवतीत्यभिसंधिना शेषषष्ठीत्युच्यते । अतो मत्प्रयासो न व्यर्थः । ब्रह्मतत्संबन्धिनां सर्वेषां विचारप्रतिज्ञानमर्थः फलं यस्य तत्त्वादित्यर्थः । </p>
</div>
<div class="VyakhyaDescriptor" id="">
	<p class="Avataranika">त्वत्प्रयासस्येदं फलं न युक्तं, सूत्रेण मुखतः प्रधानस्य ब्रह्मणो विचारे प्रतिज्ञाते सति तदुपकरणानां विचारस्यार्थिकप्रतिज्ञाया उदितत्वादित्याह सिद्धान्ती - </p>
	<p class="prateeka">न प्रधानेति । </p>
</div>
<div class="VyakhyaDescriptor" id="">
	<p class="Avataranika">संगृहीतमर्थं सदृष्टान्तं व्याकरोति - </p>
	<p class="prateeka">ब्रह्म हीत्यादिना । </p>
</div>
<div class="VyakhyaDescriptor" id="">
	<p class="Avataranika">’तद्विजिज्ञासस्व’ इति मूलश्रुत्यनुसाराच्च कर्मणि षष्ठीत्याह - </p>
	<p class="prateeka">श्रुत्यनुगमाच्चेति । </p>
	<p class="Vyakhya">श्रुतिसूत्रयोरेकार्थत्वलाभाच्चेत्यर्थः । </p>
</div>
<div class="VyakhyaDescriptor" id="">
	<p class="Avataranika">जिज्ञासापदस्यावयवार्थमाह - </p>
	<p class="prateeka">ज्ञातुमिति । </p>
</div>
<div class="VyakhyaDescriptor" id="">
	<p class="Avataranika">नन्वनवगते वस्तुनीच्छाया अदर्शनात्तस्या मूलं विषयज्ञानं वक्तव्यम् । ब्रह्मज्ञानं तु जिज्ञासायाः फलं, तदेव मूलं कथमित्याशङ्क्याह - </p>
	<p class="prateeka">अवगतीति । </p>
	<p class="Vyakhya">आवरणनिवृत्तिरूपाभिव्यक्तिमच्चैतन्यमवगतिः पर्यन्तोऽवधिर्यस्याखण्डसाक्षात्कारवृत्तिज्ञानस्य तदेव जिज्ञासायाः कर्म, तदेव फलम् । मूलं त्वापातज्ञानमित्यधुना वक्ष्यत इति फलमूलज्ञानयोर्भेदान्न जिज्ञासानुपपत्तिरित्यर्थः । </p>
</div>
<div class="VyakhyaDescriptor" id="">
	<p class="Avataranika">ननु गमनस्य ग्रामः कर्म, तत्प्राप्तिः फलमिति भेदात्कर्म एव फलमित्युक्तं तत्राह - </p>
	<p class="prateeka">फलेति । </p>
	<p class="Vyakhya">क्रियान्तरे तयोर्भेदेऽपि इच्छायाः फलविषयत्वात्कर्मैव फलमित्यर्थः । </p>
</div>
<div class="VyakhyaDescriptor" id="">
	<p class="Avataranika">ननु ज्ञानावगत्योरैक्याद्भेदोक्तिरयुक्तेत्यत आह - </p>
	<p class="prateeka">ज्ञानेनेति । </p>
	<p class="Vyakhya">ज्ञानं वृत्तिः अवगतिस्तत्फलमिति भेद इति भावः । अवगन्तुमभिव्यञ्जयितुम् । </p>
</div>
<div class="VyakhyaDescriptor" id="">
	<p class="Avataranika">अवगतेः फलत्वं स्फुटयति - </p>
	<p class="prateeka">ब्रह्मेति । </p>
</div>
<div class="VyakhyaDescriptor" id="">
	<p class="Avataranika">हिशब्दोक्तं हेतुमाह - </p>
	<p class="prateeka">निःशेषेति । </p>
	<p class="Vyakhya">बीजमविद्या आदिर्यस्यानर्थस्य तन्नाशकत्वादित्यर्थः । </p>
</div>
<div class="VyakhyaDescriptor" id="">
	<p class="Avataranika">अवयवार्थमुक्त्वा सूत्रवाक्यार्थमाह - </p>
	<p class="prateeka">तस्मादिति । </p>
	<p class="Vyakhya">अत्र सन्प्रत्ययस्य विचारलक्षकत्वं तव्यप्रत्ययेन सूचयति । अथातशब्दाभ्यामधिकारिणः साधितत्त्वात्तेन ब्रह्मज्ञानाय विचारः कर्तव्य इत्यर्थः ॥ </p>
</div>
<div>इति तृतीयं वर्णकम् ॥</div>
<div class="VyakhyaDescriptor" id="">
	<p class="Avataranika">प्रथमवर्णके बन्धस्याध्यसत्वोक्त्या विषयादिप्रसिद्धावपि ब्रह्मप्रसिद्ध्यप्रसिद्ध्योर्विषयादिसंभवासंभवाभ्यां शास्त्रारम्भसन्देहे पूर्वपक्षमाह - </p>
	<p class="prateeka">तत्पुनरिति । - </p>
	<p class="Vyakhya">पुनःशब्दो वर्णकान्तरद्योतनार्थः । यदि वेदान्तविचारात्प्रागेव ब्रह्मज्ञानं तर्ह्यज्ञातत्वरूपविषयत्वं नास्ति, अज्ञानाभावेन तन्निवृत्तिरूपफलमपि नास्तीति न विचारयितव्यम् । अथज्ञातं केनापि तर्हि तदुद्देशेन  विचारः कर्तुं न शक्यते, अज्ञातस्योद्देशायोगात् । तथा च बुद्धावनारूढस्य विचारात्मकशास्त्रेण वेदान्तेश्च प्रतिपादनायोगात् । तत्प्रतिपाद्यत्वरूपः संबन्धो नास्तीति ज्ञानानुत्पत्तेः फलमपि नास्तीत्यनारभ्यं शास्त्रमित्यर्थः ॥ </p>
</div>
<div class="VyakhyaDescriptor" id="">
	<p class="Avataranika">आपातप्रसिद्ध्या विषयादिलाभादारम्भणीयमिति सिद्धान्तयति - </p>
	<p class="prateeka">उच्यत इत्यादिना । </p>
	<p class="Vyakhya">प्रसिद्धं तावदित्यर्थः । अस्तित्वस्याप्रकृतत्वेनास्तिपदस्य प्रसिद्धिपरत्वात् । </p>
</div>
<div class="VyakhyaDescriptor" id="">
	<p class="Avataranika">ननु केन मानेन ब्रह्मणः प्रसिद्धिः । न च ‘सत्यं  ज्ञानमनन्तं ब्रह्म’ इति श्रुत्या सेति वाच्यम् । ब्रह्मपदस्य लोके संगतिग्रहाभावेन तद्घटितवाक्यस्याबोधकत्वादित्याशङ्क्य ब्रह्मपदव्युत्पत्त्या प्रथमं तस्य निर्गुणस्य सगुणस्य च प्रसिद्धिरित्याह - </p>
	<p class="prateeka">ब्रह्मशब्दस्य हीति । </p>
	<p class="Vyakhya">अस्यार्थः श्रुतौ सूत्रे च ब्रह्मपदस्य प्रयोगान्यथानुपपत्त्या कश्चिदर्थोऽस्तीति ज्ञायते, प्रमाणवाक्ये निरर्थकशब्दप्रयोगादर्शनात् । स चार्थो महत्वरूप इति व्याकरणान्निश्चीयते, ‘बृहि वृद्धौ’ इति स्मरणात् । सा च वृद्धिर्निरवधिकमहत्वमिति संकोचकाभावात् , श्रुतावनन्तपदेन सह प्रयोगाच्च ज्ञायते । निरवधिकमहत्वं चान्तवत्त्वादिदोषवत्त्वे सर्वज्ञत्वादिगुणहीनत्वे च न संभवति, लोके गुणहीनदोषवतोरल्पत्वप्रसिद्धेः । अतो बृंहणाद्ब्रह्मेति व्युत्पत्त्या देशकालवस्तुतः परिच्छेदाभावरूपं नित्यत्वं प्रतीयते । अविद्यादिदोषशून्यत्वं शुद्धत्वम् । जाड्यराहित्यं बुद्धत्वम् । बन्धकालेऽपि स्वतोबन्धभावो मुक्तत्वं च प्रतीयते । एवं सकल दोषशून्यं निर्गुणं प्रसिद्धम् । तथा सर्वज्ञत्वादिगुण्कं च तत्पदवाच्यं प्रसिद्धम् । ज्ञेयस्य कार्यस्य वा परिशेषेऽल्पत्वप्रसङ्गेन सर्वज्ञत्वस्य सर्वकार्यशक्तिमत्त्वस्य च लाभादिति । </p>
</div>
<div class="VyakhyaDescriptor" id="">
	<p class="Avataranika">एवं तत्पदात्प्रसिद्धेरप्रमाणत्वेनापातत्वादज्ञानानिवर्तकत्वाज्जिज्ञासोपपत्तिरित्युक्त्वा त्वंपदार्थात्मनापि ब्राह्मणः प्रसिद्ध्या तदुपपत्तिरत्याह - </p>
	<p class="prateeka">सर्वस्येति । </p>
	<p class="Vyakhya">सर्वस्य लोकस्य योऽयमात्मातदभेदाद्ब्रह्मणः प्रसिद्धिरित्यर्थः । </p>
</div>
<div class="VyakhyaDescriptor" id="">
	<p class="Avataranika">नन्वात्मनःप्रसिद्धिः केत्यत आह - </p>
	<p class="prateeka">सर्वो हीति । </p>
	<p class="Vyakhya">अहमस्मीति न प्रत्येतीति न किन्तु प्रत्येत्येव । सैव सच्चिदात्मनः प्रसिद्धिरित्यर्थः । </p>
</div>
<div class="VyakhyaDescriptor" id="">
	<p class="Avataranika">आत्मनः कुतः सत्तेति शून्यमतमाशङ्क्याह - </p>
	<p class="prateeka">यदि हीति । </p>
	<p class="Vyakhya">आत्मनः शून्यस्य प्रतीतौ अहं नास्मीति लोको जानीयात् । लोकस्तु अहमस्मीति जानाति तस्मादात्मनोऽस्तित्वप्रसिद्धिरित्यर्थः । </p>
</div>
<div class="VyakhyaDescriptor" id="">
	<p class="Avataranika">आत्मप्रसिद्धावपि ब्रह्मणः किमायातं तत्राह - </p>
	<p class="prateeka">आत्मा चेति । </p>
	<p class="Vyakhya">‘अयमात्मा ब्रह्म’ इत्यादिश्रुतेरिति भावः । </p>
</div>
<div class="VyakhyaDescriptor" id="">
	<p class="Avataranika">प्रसिद्धिपक्षोक्तं दोषं पूर्वपक्षेण स्मारयति - </p>
	<p class="prateeka">यदीति । </p>
	<p class="Vyakhya">अज्ञातत्वाभावेन विषयाद्यभावादविचार्यत्वं प्राप्तमित्यर्थः । यथा इदं रजतमिति वस्तुतः शुक्तिप्रसिद्धिस्तद्वत् अहमस्मीति सत्त्वचैतन्यरूपत्वसामान्येन वस्तुतो ब्रह्मणः प्रसिद्धिः नेयं पूर्णानन्दब्रह्मत्वरूपविशेषगोचरा वादिनां विवादाभावप्रसङ्गात् । </p>
</div>
<div class="VyakhyaDescriptor" id="">
	<p class="Avataranika">न हि शुक्तित्वविशेषदर्शने सति रजतं रङ्गमन्यद्वेति विप्रतिपत्तिरस्ति । अतो विप्रतिपत्त्यन्यथानुपपत्त्या सामान्यतः प्रसिद्धावपि विशेषस्याज्ञातत्वाद्विषयादिसिद्धिरिति सिद्धान्तयति - </p>
	<p class="prateeka">न इत्यादिना । </p>
	<p class="Vyakhya">सामान्यविशेषभावः स्वात्मनि सच्चित्पूर्णादिपदवाच्यभेदात्कल्पित इति मन्तव्यम् । </p>
</div>
<div class="VyakhyaDescriptor" id="">
	<p class="Avataranika">तत्र स्थूलसूक्ष्मक्रमेण विप्रतिपत्तीरुपन्यस्यति - </p>
	<p class="prateeka">देहमात्रमित्यादिना । </p>
	<p class="Vyakhya">शास्त्रज्ञानशून्याः प्राकृताः । </p>
</div>
<div class="VyakhyaDescriptor" id="">
	<p class="Avataranika">वेदबाह्यमतान्युक्त्वा तार्किकादिमतमाह - </p>
	<p class="prateeka">अस्तीति । </p>
</div>
<div class="VyakhyaDescriptor" id="">
	<p class="Avataranika">सांख्यमतमाह - </p>
	<p class="prateeka">भोक्तेति । </p>
</div>
<div class="VyakhyaDescriptor" id="">
	<p class="Avataranika">किमात्मा देहादिरूपः उत तद्भिन्न इति विप्रतिपत्तिकोटित्वेन देहेन्द्रियमनोबुद्धिशून्यान्युक्त्वा तद्भिन्नोऽपि कर्तृत्वादिमान्न वेति विप्रतिपत्तिकोटित्वेन तार्किकसांख्यपक्षावुपन्यस्याकर्तापीश्वराद्भिन्नो न वेति विवादकोटित्वेन योगिमतमाह - </p>
	<p class="prateeka">अस्ति तद्व्यतिरिक्त ईश्वर इति । </p>
	<p class="Vyakhya">निरतिशयत्वं गृहीत्वा ईश्वरः सर्वज्ञत्वादिसंपन्न इति योगिनो वदन्ति । </p>
</div>
<div class="VyakhyaDescriptor" id="">
	<p class="Avataranika">भेदकोटिमुक्त्वा सिद्धान्तकोटिमाह - </p>
	<p class="prateeka">आत्मा स भोक्तुरिति । </p>
	<p class="Vyakhya">भोक्तुर्जीवस्याकर्तुः साक्षिणः स ईश्वर आत्मास्वरूपमिति वेदान्तिनो वदन्तीत्यर्थः । </p>
</div>
<div class="VyakhyaDescriptor" id="">
	<p class="Avataranika">विप्रतिपत्तीरुपसंहरति - </p>
	<p class="prateeka">एवं बहवः इति । </p>
	<p class="Vyakhya">विप्रतिपत्तीनां प्रपञ्चो निरासश्च विवरणोपन्यासेन दर्शितः सुखबोधायेतीहोपरम्यते । तत्र युक्तिवाक्याश्रयः सिद्धान्तिनः जीवो ब्रह्मैव आत्मत्वात्, ब्रह्मवत् इत्यादि युक्तेः, ‘तत्त्वमसि’ इत्यादिश्रुतेश्चाबाधितायाः सत्त्वात् । अन्ये तु देहादिरात्मा, अहंप्रत्ययगोचरत्वात् , व्यतिरेकेण घटादिवदित्यादियुक्त्याभासं, ‘स वा एष पुरुषोन्नरसमयः’ इन्द्रियसंवादे ‘चक्षुरादयस्ते  हवाचमूचुः’ ‘मन उवाच’, ‘योऽयं विज्ञानमयः’, ‘असदेवेदमग्र आसीत्’, ‘कर्ता बोद्धा अनश्नन्नन्यः’, ‘आत्मानमन्तरो यमयति’ इति वाक्याभासं चाश्रिता इति  विभागः । देहादिरनात्मा, भौतिकत्वात् , दृश्यत्वात् इत्यादिन्यायैः, ‘आनन्दमयोऽभ्यासा’ इत्यादिसूत्रैश्चाभासत्वं वक्ष्यते । </p>
</div>
<div class="VyakhyaDescriptor" id="">
	<p class="Avataranika">ननु सन्तु विप्रतिपत्तयस्तथापि यस्य यन्मते श्रद्धा तदाश्रयणात्तस्यस्वार्थः सेत्स्यति किं ब्रह्मविचारारम्भेणेत्यत आह - </p>
	<p class="prateeka">तत्राविचार्येति । </p>
	<p class="Vyakhya">ब्रह्मात्मैक्यविज्ञानादेव मुक्तिरिति वस्तुगतिः । मतान्तराश्रयणे तदभावान्मोक्षसिद्धिः । किञ्चात्मानमन्यथा ज्ञात्वा तत्पापेन संसारान्धकूपे पतेत्, ‘अन्धं तमःप्रविशन्ति’ ‘ये के चात्महनो जनाः’ इति श्रुतेः, ‘योऽन्यथा सन्तमात्मानमन्यथा प्रतिपद्यते ।किं तेन न कृतं पापं चौरेणात्मापहारिणा ॥’ इति वचनाच्चेत्यर्थः । </p>
</div>
<div class="VyakhyaDescriptor" id="">
	<p class="Avataranika">अतः सर्वेषां मुमुक्षूणां निश्रेयसफलाय वेदान्तविचारः कर्तव्य इतिसूत्रार्थमुपसंहरति - </p>
	<p class="prateeka">तस्मादिति । </p>
	<p class="Vyakhya">बन्धस्याध्यस्तत्वेन विषयादिसद्भावादगतार्थत्वात् , अधिकारिलाभादापातप्रसिद्ध्या विषयदिसंभवीच्च वेदान्तविषया मीमांसापूजिता विचारणा, वेदान्ताविरोधिनो ये तर्कास्तन्त्रान्तरस्थास्तान्युपकरणानि यस्याः सा निश्रेयसायारभ्यत इत्यर्थः । </p>
</div>
<div class="VyakhyaDescriptor" id="">
	<p class="Avataranika">ननु सूत्रे विचारवाचिपदाभावात्तदारम्भः कथं सूत्रार्थ इत्यत आह - </p>
	<p class="prateeka">ब्रह्मेति । </p>
	<p class="Vyakhya">ब्रह्मज्ञानेच्छोक्तिद्वारा विचारं लक्षयित्वा तत्कर्तव्यतां ब्रवीतीति भावः । एवं प्रथमसूत्रस्य चत्वारोर्ऽथा व्याख्यानचतुष्टयेन दर्शिताः । सूत्रस्य चानेकार्थत्वं भूषणम् । नन्विदं सूत्रं शास्त्राद्बहिः स्थित्वा शास्त्रमारम्भयति  अन्तर्भूत्वा वा । आद्ये तस्य हेयता, शास्त्रासंबन्धात् । द्वितीये तस्यारम्भकं वाच्यम् । न च स्वयमेवारम्भकं, स्वस्मात्स्वोत्पत्तेरित्यात्मात्माश्रयात् । न चारम्भकान्तरं पश्याम इति । उच्यते - श्रवणविधिना आरब्दमिदं शास्त्रं शास्त्रान्तर्गतमेव शास्त्रारम्भं प्रतिपादयति । यथाध्ययनविधिर्वेदान्तर्गत एव कृत्स्नवेदस्याध्ययने प्रयुङ्क्ते तद्वदित्यनवद्यम् ॥१॥ </p>
</div>
<div class="VyakhyaDescriptor" id="">
	<p class="Avataranika">प्रथमसूत्रेण शास्त्रारम्भमुपपाद्य शास्त्रमारभमाणः पूर्वोत्तराधिकरणयोः संगतिं वक्तुं वृत्तं कीर्तयति - </p>
	<p class="prateeka">ब्रह्मेति । </p>
</div>
<div class="VyakhyaDescriptor" id="">
	<p class="Avataranika">मुमुक्षुणा ब्रह्मज्ञानाय वेदान्तविचारः कर्तव्य इत्युक्तम् । ब्रह्मणो विचार्यत्वोक्त्वा अर्थात्प्रमाणादि विचाराणां प्रतिज्ञातत्वेऽपि ब्रह्मप्रमाणं विना कर्तुमशक्यत्वात् , तत्स्वरूपज्ञानायादौ लक्षणं वक्तव्यं, तन्न संभवतीत्याक्षिप्य सूत्रकृतं पूजयन्नेव लक्षणसूत्रमवधारयति - </p>
	<p class="prateeka">किं लक्षणकमिति । </p>
	<p class="Vyakhya">किमाक्षेपे । नास्त्येव लक्षणमित्यर्थः । आक्षेपेणास्योत्थानादाक्षेपसंगतिः । लक्षणद्योतिवेदान्तानां स्पष्टब्रह्मलिङ्गानां लक्ष्ये ब्रह्मणि समन्वयोक्तेः श्रुतिशास्त्राध्यायपादसंगतयः । तथा हि ‘यतो वा इमानि भूतानि जायन्ते’ इत्यादिवाक्यं विषयः । तत्किं ब्रह्मणो लक्षणं न वेति संदेहः । तत्र पूर्वपक्षे ब्रह्मस्वरूपसिद्ध्या मुक्त्यसिद्धिः फलं, सिद्धान्ते तत्सिद्धिरिति भेदः । यद्यप्याक्षेपसंगतौ पूर्वाधिकरणफलमेव फलमिति कृत्वा पृथङ्न वक्तव्यम् । तदुक्तम् -<br \> ‘आक्षेपे चापवादे च प्राप्त्यां लक्षणकर्मणि ।<br \> प्रयोजनं न वक्तव्यं यच्च कृत्वा प्रवर्तते’ इति । तथापि स्पष्टार्थमुक्तमिति मन्तव्यम् । यत्र पूर्वाधिकरणसिद्धान्तेन पूर्वपक्षः तत्रापवादिकी संगतिः प्राप्तिस्तदर्था चिन्ता । तत्र नेति प्राप्तं, जन्मादेर्जगद्धर्मत्वेन ब्रह्मलक्षणत्वायोगात् । न च जगदुपादानत्वे सति कर्तृत्वं लक्षणमिति वाच्यं, कर्तुरुपादानत्वे दृष्टान्ताभावेनानुमानाप्रवृत्तेः । न च श्रौतस्य ब्रह्मणः श्रुत्यैव लक्षणसिद्धेः किमनुमानेनेति वाच्यम् , अनुमानस्य श्रुत्यनुग्राहकत्वेन तदभावे तद्विरोधे वा श्रुत्यर्थासिद्धेः । - </p>
</div>
<div class="VyakhyaDescriptor" id="">
	<p class="Avataranika">न च जगत्कर्तृत्वमुपादानत्वं वा प्रत्येकं लक्षणमस्त्विति वाच्यं, कर्तृमात्रस्योपादानाद्भिन्नस्य ब्रह्मत्वायोगात् , वस्तुतः परिच्छेदादिति प्राप्ते पुरुषाभ्यूहमात्रस्यानुमानस्याप्रतिष्ठितस्यातीन्द्रियार्थे स्वातन्त्र्यायोगात् , अपौरुषेयतया निर्दोषश्रुत्युक्तोभयकारणत्वस्य सुखादिदृष्टान्तेन संभावयितुं शक्यत्वात् , तदेव लक्षणमिति सिद्धान्तयति - </p>
	<p class="prateeka">जन्माद्यस्य यतः इति । </p>
	<p class="Vyakhya">अत्र यद्यपि जगज्जन्मस्थितिलयकारणत्वं लक्षणं प्रतिपाद्यते तथाप्यग्रे ‘प्रकृतिश्च’ इत्यधिकरणे तत्कारणत्वं न कर्तृत्वमात्रं किन्तु कर्तृत्वोपादानत्वोभयरूपत्वमिति वक्ष्यमाणं सिद्धवत्कृत्योभयकारणत्वं लक्षणमित्युच्यत इति न पौनरुक्त्यम् । ननु जिज्ञास्यनिर्गुणब्रह्मणः कारणत्वं कथं लक्षणमिति चेत् , उच्यते - यथा रजतं शुक्तेर्लक्षणं यद्रजतं सा शुक्तिरिति तथा यज्जगत्कारणं तद्ब्रह्मेति कल्पितं कारणत्वं तटस्थं सदेव ब्रह्मणो लक्षणमित्यनवद्यम् ॥ </p>
</div>
<div class="VyakhyaDescriptor" id="">
	<p class="Avataranika">सूत्रं व्याचष्टे - </p>
	<p class="prateeka">जन्मेत्यादिना । </p>
	<p class="Vyakhya">बहुव्रीहौ पदार्थाः सर्वे वाक्यार्थस्यान्यपदार्थस्य विशेषणानि । यथा चित्रगोर्देवदत्तस्य चित्रा गावः तद्वदत्रापि जन्मादीति नपुंसकैकवचनद्योतितस्य समाहारस्य जन्मस्थितिभङ्गस्य जन्म विशेषणं, तथा च जन्मनः समासार्थैकदेशस्य गुणत्वेन संविज्ञानं यस्मिन् बहुव्रीहौ स तद्गुणसंविज्ञान इत्यर्थः । तत्र यज्जन्मकारणं तद्ब्रह्मेति ब्रह्मत्वविधानमयुक्तं, स्थितिलयकारणाद्भिन्नत्वेन ज्ञाते ब्रह्मत्वस्य ज्ञातुमशक्यत्वात् । अतो जन्मस्थितिभङ्गैर्निरूपितानि त्रीणि कारणत्वानि मिलितान्येव लक्षणमिति मत्वा सूत्रे समाहारो द्योतित इति ध्येयम् । </p>
</div>
<div class="VyakhyaDescriptor" id="">
	<p class="Avataranika">नन्वादित्वं जन्मनः कथं ज्ञातव्यं, संसारस्यानादित्वादित्यत आह - </p>
	<p class="prateeka">जन्मनश्चेति । </p>
	<p class="Vyakhya">मूलश्रुत्या वस्तुगत्या चादित्वं ज्ञात्वा तदपेक्ष्य सूत्रकृता जन्मन आदित्वमुक्तमित्यर्थः । </p>
</div>
<div class="VyakhyaDescriptor" id="">
	<p class="Avataranika">इदमः प्रत्यक्षार्थमात्रवाचित्वमाशङ्क्योपस्थितसर्वकार्यवाचित्वमाह - </p>
	<p class="prateeka">अस्येतीति । </p>
</div>
<div class="VyakhyaDescriptor" id="">
	<p class="Avataranika">वियदादिजगतो नित्यत्वात् न जन्मादिसंबन्ध इत्यत आह - </p>
	<p class="prateeka">षष्ठीति । </p>
	<p class="Vyakhya">विषयादिमहाभूतानां जन्मादिसंबन्धो वक्ष्यत इति भावः । </p>
</div>
<div class="VyakhyaDescriptor" id="">
	<p class="Avataranika">ननु जगतो जन्मादेर्वा ब्रह्मसंबन्धाभावान्न लक्षणत्वमित्याशङ्क्य तत्कारणत्वं लक्षणमिति पञ्चम्यर्थमाह - </p>
	<p class="prateeka">यत इतीति । </p>
	<p class="Vyakhya">यच्छब्देन सत्यं ज्ञानमनन्तमानन्दरूपं वस्तूच्यतेऽआनन्दाद्ध्येवऽइति निर्णीतत्वात् । तथा च स्वरूपलक्षणसिद्धिरिति मन्तव्यम् । </p>
</div>
<div class="VyakhyaDescriptor" id="">
	<p class="Avataranika">पदार्थमुक्त्वा पूर्वसूत्रस्थब्रह्मपदानुषङ्गेण तच्छब्दाध्याहारेण च सूत्रवाक्यार्थमाह - </p>
	<p class="prateeka">अस्येत्यादिना । </p>
</div>
<div class="VyakhyaDescriptor" id="">
	<p class="Avataranika">कारणस्य सर्वज्ञत्वादिसंभावानार्थानि जगतो विशेषाणानि । यथा कुम्भकारः प्रथमं कुम्भशब्दाभेदेनाविकल्पितं पृथुबुध्नोदराकारस्वरूपं बुद्धावालिख्य तदात्मना कुम्भं व्याकरोति - बहिः प्रकटयति, तथा परमकारणमपि स्वेप्सितनामरूपात्मना व्याकरोतीत्यनुमीयत इति मत्वाह - </p>
	<p class="prateeka">नामरूपाभ्यामिति । </p>
	<p class="Vyakhya">इत्थंभावे तृतीया । आद्यकार्यं चेतनजन्यं, कार्यत्वात् , कुम्भवदिति प्रधानशून्ययोर्निरासः । </p>
</div>
<div class="VyakhyaDescriptor" id="">
	<p class="Avataranika">हिरण्यगर्भादिजीवजन्यत्वं निरस्यति - </p>
	<p class="prateeka">अनेकेति । </p>
	<p class="Vyakhya">श्राद्धवैश्वानरेष्ट्यादौ पितापुत्रयोः कर्तृभोक्त्रोर्भेदात्पृथगुक्तिः । ‘यो ब्रह्माणं विदधाति पूर्वं सर्व एत आत्मनो व्युच्चरन्ति’ इति श्रुत्या स्थूलसूक्ष्मदेहोपाधिद्वारा जीवानां कार्यत्वेन जगन्मध्यपातित्वान्न जगत्कारणत्वमित्यर्थः । </p>
</div>
<div class="VyakhyaDescriptor" id="">
	<p class="Avataranika">कारणस्य सर्वज्ञत्वं संभावयति - </p>
	<p class="prateeka">प्रतिनियतेति । </p>
	<p class="Vyakhya">प्रतिनियतानि व्यवस्थितानि देशकालनिमित्तानि येषां क्रियाफलानां तदाश्रयस्येत्यर्थः । स्वर्गस्य क्रियाफलस्य मेरुपृष्ठं देशः ।देहपातादूर्ध्वं काल उत्तरायणमरणादिनिमित्तं च प्रतिनियतम् । एवं राजसेवाफले ग्रामादेर्देशादिव्यस्था ज्ञेया । तथा च यथा सेवाफलं देशाद्यभिज्ञदातृकं तथा कर्मफलं, फलत्वादिति सर्वज्ञत्वसिद्धिरिति भावः । </p>
</div>
<div class="VyakhyaDescriptor" id="">
	<p class="Avataranika">सर्वशक्तित्वं साभावयति - </p>
	<p class="prateeka">मनसापीति । </p>
</div>
<div class="VyakhyaDescriptor" id="">
	<p class="Avataranika">नन्वन्येऽपि वृद्धिपरिणामदयो भावविकाराः सन्तीति किमिति जन्मादीत्यादिपदेन न गृह्यन्ते तत्राह - </p>
	<p class="prateeka">अन्येषामिति । </p>
	<p class="Vyakhya">वृद्धिपरिणामयोर्जन्मनि अपक्षयस्य नाशेऽन्तर्भावः इति भावः । </p>
</div>
<div class="VyakhyaDescriptor" id="">
	<p class="Avataranika">ननु देहो ‘जायते, अस्ति, वर्धते, विपरिणमते, अपक्षीयते, विनश्यति’ इति यास्कमुनिवाक्यमेतत्सूत्रमूलं किं न स्यादत आह - </p>
	<p class="prateeka">यास्केति । </p>
	<p class="Vyakhya">यास्कमुनिः किल महाभूतानामुत्पन्नानां स्थितिकाले भौतिकेषु प्रत्यक्षेण जन्मादिषट्कमुपलभ्य निरुक्तवाक्यं चकार । तन्मूलीकृत्य जन्मादिषट्ककारणत्वं लक्षणं सूत्रार्थ इति ग्रहणे सूत्रकृता ब्रह्मलक्षणं न संगृहीतं किन्तु महाभूतानां लक्षणमुक्तमिति शङ्का स्यात्सा मा भूदिति ये श्रुत्युक्ता जन्मादयस्त एव गृह्यन्त इत्यर्थः । यदि निरुक्तस्यापि श्रुतिर्मूलमिति महाभूतजन्मादिकमर्थस्तर्हि सा श्रुतिरेव सूत्रस्य मूलमस्तु, किमन्तर्गडुना निरुक्तेनेति भावः । यदि जगतो ब्रह्मातिरिक्तं कारणं स्यात्तदा ब्रह्मलक्षणस्य तत्रातिव्याप्त्यादिदोषः स्यात् , अतस्तन्निरासाय लक्षणसूत्रेण ब्रह्म विना जगज्जन्मादिकं न संभवति, कारणान्तरासंभवादिति युक्तिः सूत्रिता । सा तर्कपादे विस्तरेण वक्ष्यते । </p>
</div>
<div class="VyakhyaDescriptor" id="">
	<p class="Avataranika">अधुना संक्षेपेण तां दर्यति - </p>
	<p class="prateeka">न यथोक्तेत्यादिना । </p>
	<p class="Vyakhya">नामरूपाभ्यां व्याकृतस्येत्यादीनां च चतुर्णां जगद्विशेषणानां व्याख्यानावसरे प्रधानशून्ययोः संसारिणश्च निरासो दर्शितः । परमाणूनामचेतनानां स्वतः प्रवृत्त्ययोगात् , जीवान्यस्य ज्ञानशून्यत्वनियमेनानुमानात्सर्वज्ञेश्वरासिद्धौ तेषां प्रेरकाभावात् , जगदारम्भकत्वासंभव इति भावः । </p>
</div>
<div class="VyakhyaDescriptor" id="">
	<p class="Avataranika">स्वभावादेव विचित्रं जगदिति लोकायतस्तं प्रत्याह - </p>
	<p class="prateeka">न चेति । </p>
	<p class="Vyakhya">जगत उत्पत्त्यादि संभावयितुं न शक्यमित्यन्वयः । </p>
</div>
<div class="VyakhyaDescriptor" id="">
	<p class="Avataranika">किं स्वयमेव स्वस्य हेतुरिति स्वभाव उत कारणानपेक्षत्वम् । नाद्यः, आत्माश्रयात् । न द्वितीय इत्याह - </p>
	<p class="prateeka">विशिष्टेति । </p>
	<p class="Vyakhya">विशिष्टान्यसाधारणानि देशकालनिमित्तानि । तेषां कार्यार्थिभिरुपादीयमानत्वात्कार्यस्य कारणानपेक्षत्वं न युक्तमित्यर्थः । अनेपेक्षत्वे धान्यार्थिनां भूविशेषे वर्षादिकाले बीजादिनिमित्ते च प्रवृत्तिर्न स्यादिति भावः । </p>
</div>
<div class="VyakhyaDescriptor" id="">
	<p class="Avataranika">पूर्वोक्तसर्वज्ञत्वादिविशेषणकमीश्वरं मुक्त्वा जगत उत्पत्यादिकं न संभवतीति भाष्येण कर्तारं विना कार्यं नास्तीति व्यतिरेक उक्तः । तेन यत्कार्यं तत्सकर्तृकमिति व्याप्तिर्ज्ञायते । एतदेव व्याप्तिज्ञानं जगति पक्षे कर्तारं साधयत्सर्वज्ञेश्वरं साधयति किं श्रुत्येति तार्किकाणां भ्रान्तिमुपन्यस्यति - </p>
	<p class="prateeka">एतदेवेति । </p>
	<p class="Vyakhya">एतदेवानुमानमेव साधनं न श्रुतिरिति मन्यन्त इति योजना । अथवा एतद्व्याप्तिज्ञानमेव श्रुत्यनुग्राहकयुक्तिमात्रत्वेनास्मत्संमतं सदनुमानं स्वतन्त्रमिति मन्यन्त इत्यर्थः । सर्वज्ञत्वमादिशब्दार्थः । यद्वा व्याप्तिज्ञानसहकृतमेतल्लक्षणमेवानुमानं स्वतन्त्रं मन्यन्त इत्यर्थः । तत्रायं विभागःव्याप्तिज्ञानात् जगतः कर्तास्तीत्यस्तित्वसिद्धिः । पश्चात्स कर्ता, सर्वज्ञः, जगत्कारणत्वात् , व्यतिरेकेण कुलालादिवदिति सर्वज्ञत्वसिद्धिर्लक्षणादिति । अत्र मन्यन्त इत्यनुमानस्यभासत्वं सूचितम् । तथाहि - अङ्कुरादौ तावज्जीवः कर्ता न भवति जीवाद्भिन्नस्य घटवदचेतनत्वनियमादन्यः कर्ता नास्त्येवेति व्यतिरेकनिश्चयात् , यत्कार्यं तत्सकर्तृकमिति व्याप्तिज्ञानासिद्धिः । लक्षणलिङ्कानुमाने तु बाधः अशरीरस्य जन्मज्ञानायोगात् , यज्ञानं तन्मनोजन्यमिति व्याप्तिविरोधेन नित्यज्ञानासिद्धेर्ज्ञानाभावनिश्चयात् , तस्मादतीन्द्रियार्थे श्रुतिरेव शरणम् । श्रुत्यर्थसंभावनार्थत्वेनुमानं युक्तिमात्रं न स्वतन्त्रमिति भावः । </p>
</div>
<div class="VyakhyaDescriptor" id="">
	<p class="Avataranika">नन्विदमयुक्तं श्रुतेरनुमानान्तर्भावमभिप्रेत्य भवदीयसूत्रकृतानुमानस्यैवोपन्यस्यत्वादिति वैशेषिकः शङ्कते - </p>
	<p class="prateeka">नन्विति । </p>
	<p class="Vyakhya">अतो मन्यन्ते इत्यनुमानस्याभासोक्तिरयुक्तेति भावः । </p>
</div>
<div class="VyakhyaDescriptor" id="">
	<p class="Avataranika">यदि श्रुतीनां स्वतन्त्रमानत्वं न स्यात्तर्हि ‘तत्तु समन्वयात्’ इत्यादिना तासां तात्पर्यं सूत्रकृन्न विचारयेत् , तस्मादुत्तरसूत्राणां श्रुतिविचारार्थत्वात् जन्मादिसूत्रेऽपि श्रुतिरेव स्वातन्त्र्येण विचार्यते नानुमानमिति परिहरति - </p>
	<p class="prateeka">नेति । </p>
</div>
<div class="VyakhyaDescriptor" id="">
	<p class="Avataranika">किं च मुमुक्षोर्ब्रह्मावगतिरभीष्टा यदर्थमस्य शास्त्रस्यारम्भः, सा च नानुमानात् , ‘तं त्वौपनिषदम्’ इति श्रुतेः । अतो नानुमानं विचार्यमित्याह - </p>
	<p class="prateeka">वाक्यार्थेति । </p>
	<p class="Vyakhya">वाक्यस्य तदर्थस्य च विचाराद्यध्यवसानं तात्पर्यनिश्चयः प्रमेयसंभवनिश्चयश्च तेन जाता ब्रह्मावगतिर्मुक्तये भवतीत्यर्थः । संभवो बाधाभावः । </p>
</div>
<div class="VyakhyaDescriptor" id="">
	<p class="Avataranika">ननु किमनुमानमुपेक्षितमेव नेत्याह - </p>
	<p class="prateeka">सत्सु त्विति । </p>
	<p class="Vyakhya">विमतमभिन्ननिमित्तोपादानकं, कार्यत्वादूर्णनाभ्यारब्धतन्त्वादिवत् , विमतं चेतनप्रकृतिकं, कार्यत्वात् , सुखादिवदित्यनुमानं श्रुत्यर्थदार्ढ्यापेक्षितमित्यर्थः । दार्ढ्यं संशयविपर्यासनिवृत्तिः । ‘मन्तव्यः’ इति श्रुतार्थस्तर्केण संभावनीय इत्यर्थः । यथा कश्चित् गान्धारदेशेभ्यश्चोरैरन्यत्रारण्ये बद्धनेत्र एव त्यक्तः केनचिन्मुक्तबन्धस्तदुक्तमार्गग्रहणसमर्थः पण्डितः स्वयं तर्ककुशलो मेधावी स्वदेशानेव प्राप्नुयात् एवमेवेहाविद्याकामादिभिः स्वरूपानन्दात् प्राच्यावाच्यास्मिन्नरण्ये संसारे क्षिप्तः केनचिद्दयापरवशेनाचार्येण नासि त्वं संसारी किन्तु ‘तत्वमसि’ इत्युपदिष्टस्वरूपः स्वयं तर्ककुशलश्चेत्स्वरूपं जानीयान्नान्यथेति । </p>
</div>
<div class="VyakhyaDescriptor" id="">
	<p class="Avataranika">श्रुतिः स्वस्याः पुरुषमतिरूपतर्कापेक्षां दर्शयतीत्याह - </p>
	<p class="prateeka">पण्डित इति । </p>
	<p class="Vyakhya">आत्मनः श्रुतेरित्यर्थः । </p>
</div>
<div class="VyakhyaDescriptor" id="">
	<p class="Avataranika">ननु ब्रह्मणो मननाद्यपेक्षा न युक्ता, वेदार्थत्वात् , धर्मवत् । किन्तु श्रुतिलिङ्गवाक्यादय एवापेक्षिता इत्यत आह - </p>
	<p class="prateeka">नेति । </p>
	<p class="Vyakhya">जिज्ञास्ये धर्म इव जिज्ञास्ये ब्रह्मणीति व्याख्येयम् । अनुभवो ब्रह्मसाक्षात्काराख्यो विद्वदनुभवः । आदिपदान्मनननिदिध्यासनयोर्ग्रहः । </p>
</div>
<div class="VyakhyaDescriptor" id="">
	<p class="Avataranika">तत्र हेतुमाह - </p>
	<p class="prateeka">अनुभवेति । </p>
	<p class="Vyakhya">मुक्त्यर्थं ब्रह्मज्ञानस्य शाब्दस्य साक्षात्कारावसानत्वापेक्षणात्प्रत्यग्भूतसिद्धब्रह्मगोचरत्वेन साक्षात्कारफलकत्वसंभवात् , तदर्थं मननाद्यपेक्षा युक्ता । धर्मे तु नित्यपरोक्षे साध्ये साक्षात्कारस्यानपेक्षितत्वादसंभवाच्च श्रुत्या निर्णयमात्रमनुष्ठानायापेक्षितम् । लिङ्गादयस्तु श्रुत्यन्तर्भूता एव श्रुतिद्वारा निर्णयोपयोगित्वेनापेक्ष्यन्ते न मननादयः अनुपयोगादित्यर्थः । निरपेक्षः शब्दः श्रुतिः । शब्दस्यार्थप्रकाशनसामर्थ्यं लिङ्गम् । पदं योग्येतरपदाकाङ्क्ष ं वाक्यम् । अङ्गवाक्यसापेक्षं प्रधानवाक्यं प्रकरणम् । क्रमपठितानामर्थानां क्रमपठितैर्यथाक्रमं संबन्धः स्थानम् । यथा ऐन्द्राग्न्यादय इष्टयो दश क्रमेण पठिताः दशमन्त्राश्च ‘इन्द्राग्नी रोचना दिवि’ इत्याद्याः तत्र प्रथमेष्टौ प्रथममन्त्रस्य विनियोग इत्याद्यूहनीयम् । संज्ञासाम्यं समाख्या । यथाध्वर्यवसंज्ञकानां मन्त्राणामाध्वर्यवसंज्ञके कर्मणि विनियोग इति विवेकः । एवं तावद्ब्रह्म मननाद्यपेक्षं, वेदार्थत्वात् , धर्मवत् , इत्यनुमाने साध्यत्वेन धर्मस्यानुभवायोग्यत्वम्, अनपेक्षितानुभवत्वं चोपाधिरित्युक्तम् । उपाधिव्यतिरेकाद्ब्रह्मणि मननाद्यपेक्षत्वं चोक्तम् । तत्र यदि वेदार्थत्वमात्रेण ब्रह्मणो धर्मेण साम्यं त्वयोच्येत तर्हि कृतिसाध्यत्वं विधिनिषेधविकल्पोत्सर्गापवादाश्च ब्रह्मणि धर्मवत् स्युरिति । </p>
</div>
<div class="VyakhyaDescriptor" id="">
	<p class="Avataranika">विपक्षे बाधकमाह - </p>
	<p class="prateeka">पुरुषेत्यादिना । </p>
	<p class="Vyakhya">पुरुषकृत्यधीना आत्मलाभ उत्पत्तिर्यस्य तद्भावाच्च धर्मे श्रुत्यादीनामेव प्रामाण्यमित्यन्वयः । </p>
</div>