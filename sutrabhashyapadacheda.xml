युष्मदस्मत्प्रत्ययगोचरयोः विषयविषयिणोः तमःप्रकाशवत् विरुद्धस्वभावयोः इतरेतरभावानुपपत्तौ सिद्धायाम्, तद्धर्माणाम् अपि सुतराम् इतरेतरभावानुपपत्तिः — इति अतः अस्मत्प्रत्ययगोचरे विषयिणि चिदात्मके युष्मत्प्रत्ययगोचरस्य विषयस्य तद्धर्माणां च अध्यासः तद्विपर्ययेण विषयिणः तद्धर्माणां च विषये अध्यासो मिथ्या इति भवितुं युक्तम् । तथा अपि अन्योन्यस्मिन् अन्योन्यात्मकताम् अन्योन्यधर्मान् च अध्यस्य इतरेतराविवेकेन अत्यन्तविविक्तयोः धर्मधर्मिणोः मिथ्याज्ञाननिमित्तः सत्यानृते मिथुनीकृत्य ‘अहम् इदम्’ ‘मम इदम्’ इति नैसर्गिको अयं लोकव्यवहारः ॥
आह — को अयम् अध्यासो नाम इति । उच्यते — स्मृतिरूपः परत्र पूर्वदृष्टावभासः । तं केचित् अन्यत्र अन्यधर्माध्यास इति वदन्ति । केचित्तु यत्र यदध्यासः तद्विवेकाग्रहनिबन्धनो भ्रम इति । अन्ये तु यत्र यदध्यासः तस्य एव विपरीतधर्मत्वकल्पनाम् आचक्षते । सर्वथा अपि तु अन्यस्य अन्यधर्मावभासतां न व्यभिचरति । तथा च लोके अनुभवः — शुक्तिका हि रजतवत् अवभासते, एकः चन्द्रः सद्वितीयवत् इति ॥